
តម្ពក់​ព្យួរ​ខោអាវ បង្កប់​កាមេរ៉ា​តម្លៃ ២៥ ដុល្លារ​បង្កបញ្ហា​អនាចារ 

ក្រុង​ញូវយ៉ក: ក្រឡេក​មួយភ្លែត វា​ដូចជា​ឧបករណ៍​ព្យួរ​ខោអាវ។ ប៉ុន្ដែ​បើ​ពិនិត្យពិច័យ​ឲ្យ​មែនទែន ឧបករណ៍​នាំ​ប្រផ្នូល​មិនល្អ​នេះ​ផ្ទុក​កាមេរ៉ា​បង្កប់​ដែល​លួច​ថត​សកម្មភាព​អ្នក​ផ្លាស់​សម្លៀកបំពាក់​ដោយ​មិន​ដឹងខ្លួន។
ប៉ូលិស​បានចេញ​សារ​ព្រមាន​ឲ្យ​នារីៗគេច​ឆ្ងាយ​ពី​ឧបករណ៍​ព្យួរ​ខោអាវ​អាក្រក់​នេះ ហើយ​សុំ​ឲ្យ​សាធារណជន​រាយការណ៍ បើ​ពួកគេ​ប្រទះឃើញ​ឧបករណ៍​បង្កប់​កាមេរ៉ា​នេះ​នៅ​បន្ទប់ទឹក​សាធារណៈ និង​បន្ទប់​ផ្លាស់​សម្លៀកបំពាក់​តាម​បណ្ដា​ហាង​នានា។
ឧបករណ៍​ព្យួរ​ខោ​ចារកម្ម​ដាក់លក់​លើ​អនឡាញ​ក្នុងតម្លៃ ២៥ ដុល្លារ។ វា​ផ្ទុក​នូវ​កាមេរ៉ា​ខ្នាតតូច​ដែល​ថត​សកម្មភាព​ផ្សេងៗ​ពី​រន្ធ​ដ៏​តូច​មួយ​បំពាក់​នៅ​ខាងចុង​ប្លាស្ទិក ដែល​សឹងតែ​មិន​ធ្វើ​ឲ្យ​យើង​ចាប់អារម្មណ៍​ទាល់តែសោះ។
កាលពី​ឆ្នាំមុន តម្រួត​នៅ​ឆក Florida Keys ក្រោយពី​បាន​ប្រទះឃើញ​តម្ពក់​ព្យួរ​ខោអាវ​បែបនេះ​បង្កប់​នៅកន្លែង​ជាច្រើន​ពាសពេញ​រដ្ឋ Florida បាន​ព្រមាន​ថា៖ «អ្នក​ដែលមាន​បន្ទប់​សាធារណៈ​ជា​កម្មសិទ្ធិ​ផ្ទាល់ខ្លួន​ត្រូវ​ត្រួតពិនិត្យ​ដោយ​ហ្មត់ចត់»។
ទីតាំង​ទូទៅ​សម្រាប់​បំពាក់​កាមេរ៉ា​លួចលាក់​គឺ​ក្នុង​បន្ទប់​ផ្លាស់​សម្លៀកបំពាក់ បន្ទប់​សណ្ឋាគារ និង​បន្ទប់ទឹក​សាធារណៈ។ នេះ​បើ​យោងតាម​ការចុះផ្សាយ​របស់ NBC។
អ្នកស៊ើបការណ៍​ឯកជន​លោក ខា​រី គឺ​រ​ស្គី បាន​ប្រាប់ NBC និង​ដាស់តឿន​មហាជន​ថា៖ «បច្ចុប្បន្ន ជាមួយនឹង​អត្ថប្រយោជន៍​នៃ​បច្ចេកវិទ្យា អ្វីដែល​យើងទាំងអស់គ្នា​ត្រូវធ្វើ​គឺ​ញាត់​កាត​អង្គ​ចងចាំ​ដ៏​តូច ឬ MicroSD។ រួច យើង​គ្រាន់តែ​ដក​វា​ចេញ ដាក់ចូល​រន្ធ​កុំព្យូទ័រ យើង​នឹង​ឃើញ​ទាំងអស់»៕HR
