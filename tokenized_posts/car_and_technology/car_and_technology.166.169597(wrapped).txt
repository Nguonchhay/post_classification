
ឧបករណ៍​ពាក់​លើ​ស្មា ជួយ​វិភាគ​ក្រសែភ្នែក​អ្នក​ចង់​ញ៉ែ​ម្ចាស់​វា 

ក្រុង​ឡុង​ដ៍: បើ​អត់​ដឹង​ច្បាស់ ប្រាកដជា​បង្ក​ការងឿងឆ្ងល់​ពេញ​ប្រដាប់​គិត។ ឧបករណ៍​ពាក់​លើ​ស្មា​ដូច​ព្រុយ សត្វ​អាច​បំបាត់​ភាពស្រពេចស្រពិល​ដោយ​ការបញ្ជូន​ចលនា​រលក​លើ​ខ្នង​អ្នក​ពាក់ បើ​វា​ដឹងថា មាន​អ្នក​សម្លឹងថ្មែ​ក្នុង​បំណង​ចង់​ញ៉ែ។
ឧបករណ៍​ឈ្មោះ Ripple ប្រើ​កាមេរ៉ា និង​ភ្នែក​កុំព្យូទ័រ​វិភាគ​លើ​ក្រសែភ្នែក​មនុស្សម្នា​នៅក្បែរ​ម្ចាស់ និង​កំណត់​អ្នក​ដែល​ចង់​ប្រតិព័ទ្ធ​តាមរយៈ​ក្រសែភ្នែក។
Ripple ត្រូវបាន​ផលិតឡើង​ដោយ​អ្នក​ឌីហ្សាញ ៤ នាក់​មកពី​ក្រុមហ៊ុន Innovation Design Engineering (IDE) សិក្សា​ថ្នាក់​បរិញ្ញាបត្រ​ជាន់ខ្ពស់​ពីរ​មុខជំនាញ​នៅ Imperial College London និង The Royal College of Art។ គំនិត​ផ្ដួចផ្ដើម​ផលិត​ឧបករណ៍​ពាក់​នឹង​ស្មា​នេះ​ដើម្បី​លើកទឹកចិត្ដ​មនុស្ស​ឲ្យ​មាន​ការប្រាស្រ័យ​ទាក់ទងគ្នា​តទល់​វិញ។
ក្រុមការងារ Ripple បាន​ចែករំលែក​ថា៖ «Ripple គឺជា​សម្ភារ​បន្ថែម​ពាក់​លើ​រាងកាយ​សម្រាប់​ការណាត់ជួប​ស្នេហ៍​នា​ពេលអនាគត។ នៅពេល​វា​ប្រទះឃើញ​នរណាម្នាក់ វា​នឹង​ផ្ដល់​សញ្ញា​ពី​ខ្នង​របស់​អ្នក​ដើម្បី​ឲ្យ​អ្នក​បានដឹង​នៅពេល​ជួប​មនុស្ស​ពិសេស»។
បើ​ការ​សម្លឹង​របស់​បុគ្គល​នោះ​ទំនងជា​មានបំណង​ប្រលោម​ស្នេហ៍ វា​នឹង​បញ្ជូន​សញ្ញា​ដើម្បី​ឲ្យ​អ្នក​ពាក់​ចេះ​រៀប​ឫកពា​កាន់តែ​ជឿជាក់​ថែមទៀត។ នៅពេល​ក្រសែភ្នែក​ត្របាញ់​ចូលគ្នា​ហើយ ឧបករណ៍​បញ្ចេញកម្ដៅ​ជួយ​អារម្មណ៍​អ្នក​ពាក់​កាន់​តែមាន​ផាសុកភាព​អំឡុងពេល​ទាក់ទងគ្នា។
ក្រុមការងារ Ripple បាន​ពន្យល់ថា៖ «ការផលិត Ripple កើតចេញពី​ការ​ចែ​ចង់ស្រី​តាម​ធម្មជាតិ»៕HR
