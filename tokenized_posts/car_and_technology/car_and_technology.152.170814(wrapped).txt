
Aston Martin កាត់ Jaguar របស់​ចិន​តម្លៃ​ក្រោម ៤ ម៉ឺន​ដុល្លារ 

ក្រុង​ប៉េកាំង: ពាក្យចាស់​ពោលថា «លួច​ចម្លង​ពី​នរណាម្នាក់​ជា​ការគោរព​បុគ្គល​នោះ​អស់​ពីចិត្ដ» វា​ពិតជា​ត្រឹមត្រូវ​ណាស់​ក្នុង​ពិភព​ទីផ្សារ​រថយន្ដ​ដ៏​ធំ​បំផុត​ក្នុង​លោក។
ក្រុមហ៊ុន​ផលិត​រថយន្ដ​អង់គ្លេស គួរតែ​ទទួលបាន​នូវ​ការគោរព​ជ្រាលជ្រៅ​ចំពោះ​ការចម្លង​ម៉ូដ​រាងរៅ​រថយន្ដ​របស់ខ្លួន​ជាច្រើន​ម៉ូដែល​ពី​ក្រុមហ៊ុន​ផលិត​រថយន្ដ​ចិន។
ក្រុមហ៊ុន MG ទើបតែ​បង្ហាញ​ម៉ូដែល​គំរូ E-Motion កាលពី​ពេលថ្មីៗនេះ។ ចាប់ពី​រូបរាង​ចំហៀង ស្រដៀងនឹង​ម៉ូដែល​កំពូល​រថយន្ដ Aston Martin DB11 coupe កូនកាត់ Jaguar F-Type។ ចម្រឹង​ខ្យល់​មុខ​ដ៏​ធំ​របស់​វា និង​ចង្កៀង​មុខ​ក៏​ស្រដៀងនឹង​ម៉ូដែល Jaguar។
រថយន្ដ​ស្ព័រ​ទាប​ស៉្បាប​នឹង​ដី ទ្វារ​ពីរ​បំពាក់​ថាមពលអគ្គិសនី កំពុង​ស្ថិតក្នុង​ក្រសែភ្នែក​អតិថិជន​សម្រាប់​ពេលអនាគត។ E-motion ត្រូវបាន​រចនា​ឡើង​ដោយ​ប្រើ​បទពិសោធ​ឌីហ្សាញ​ឈានមុខ​រាប់​ទសវត្សរ៍​របស់​ក្រុមហ៊ុន MG និង​បំពាក់​ចង្កៀង​មុខ LED ដែល​យកលំនាំតាម​កង់​បង្វិល London Eye និង​ទ្វារ​មេអំបៅ​ដ៏​ទាន់សម័យ។
សម្រាប់​ព័ត៌មាន​បច្ចេកទេស វា​មិន​ត្រូវបាន​លាតត្រដាង​ស៊ីជម្រៅ​លើសពី​សម្ទុះ​ល្បឿន​ពី ០ ទៅ ១០០ គីឡូម៉ែត្រ​ត្រឹម​ថិរវេលា​តិចជាង ៤ វិនាទី និង​មាន​សមត្ថភាព​បើកបរ​បាន​ចម្ងាយ ៤៩៨ គីឡូម៉ែត្រ។
MG កំពុង​ពិចារណា​ប្រែក្លាយ​រថយន្ដ​អនាគតកាល​របស់​ខ្លួននេះ​ជា​ផលិតផល​ដ៏​ពិតប្រាកដ ដោយ​ទទួលបាន​ការគាំទ្រ​យ៉ាងច្រើន​ក្នុង​ទីក្រុង​ស៊ា​ងហៃ។ បើ​វា​ដំណើរការបាន​ប្រាកដ​នោះ នាយក​ប្រតិបត្ដិ MG ម្នាក់​បាន​អះអាងថា វា​នឹង​មានតម្លៃ​ត្រឹមតែ​ជិត ៤ ម៉ឺន​ដុល្លារ​ប៉ុណ្ណោះ៕ HR
