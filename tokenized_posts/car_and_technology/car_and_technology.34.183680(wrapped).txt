
យន្ដហោះ​យក្ស ខ្លួន​ភ្លោះ ស្លាប​វែង​ជាង​ទីលាន​បាល់ទាត់​ជា​ទម្រ​រ៉ុក្កែត​អវកាស 

ក្រុង​ឌេនវើ: នៅ​ពិព័រណ៍​អវកាស Space Symposium លើក​ទី ៣៤ ក្នុង​រដ្ឋ​ខូឡា​រ៉ា​ដូ យន្ដហោះ​ខ្លួន​ភ្លោះ​ដ៏​ធំ​បំផុត​ក្នុង​លោក Stratolaunch ត្រូវបាន​គេ​រំពឹងថា នឹងធ្វើ​ការសាកល្បង​ហោះហើរ​ដំបូង​បំផុត​នៅក្នុង​រដូវក្ដៅ (ខែមិថុនា-សីហា) នេះ។
Stratolaunch ជា​យាន​មាន​ស្លាប​ប្រវែង​ទីលាន​បាល់ទាត់ ដែល​ថ្ងៃមួយ​អាច​បាញ់បង្ហោះ​ផ្កាយរណប និង​វត្ថុ​ផ្សេងៗ ទៅកាន់​អវកាស។ ការហោះហើរ​សាកល្បង​លើកទីមួយ​គ្រោង​នឹង​ធ្វើឡើង​នៅ​ចុង​ឆ្នាំនេះ។
យាន​យក្ស​នេះ បំពាក់​តួ​យាន ២ ដែលមាន​កន្លែង​បើកបរ​ផ្សេងៗ​គ្នា ដោយ​បង្កើតបាន​ជារូបរាង​ដ៏​ចម្លែក​នៃ​អក្សរ H ក្រោម​ស្លាប​លាតសន្ធឹង​ប្រវែង ដល់ទៅ ១១៧ ម៉ែត្រ។ វា​មាន​ទម្ងន់​ប្រមាណ ២២៦ តោន ដោយ​មិនទាន់​គិត​បន្ទុក​ទំនិញ ដែល​អាច​ផ្ទុក​បរិមាណ​ដល់​ទម្ងន់​ជិត ៦០០ តោន។ នេះ​បើ​យោងតាម The Verge។
យន្ដហោះ​យក្ស​នេះ ត្រូវការ​ជំនួយ​កង់​ចំនួន ២។ ពេល​ហោះ​ដល់​លើ​អាកាស វា​បំពាក់​នូវ​ម៉ាស៊ីន 747 ចំនួន ៦ ឯណោះ។ ទំហំ​យាន​នេះ​នឹងអាច​ឲ្យ​វា​មាន​សមត្ថភាព​ផ្ទុក​កាំជ្រួច​រ៉ុក្កែត​អវកាស។ ជាទូទៅ ផ្កាយរណប និង​យានអវកាស​ផ្សេងៗ​ទៀត ត្រូវបាន​ដឹកជញ្ជូន​ទៅកាន់​អវកាស ពី​ទីតាំង​យាន​យក្ស​នេះ។ វា​ក៏​តម្រូវ​ឲ្យ​ផ្ទុក​សាំង​យ៉ាង​ច្រើនសន្ធឹក​ផងដែរ។
យន្ដហោះ​យក្ស​ជា​ចក្ខុវិស័យ​របស់​សហ​ស្ថាបនិក​ក្រុមហ៊ុន Microsoft លោក ផូ​ល អា​ឡេន ដែល​ចង់​ឲ្យ​វា​មាន​តួនាទី​ជា​ជើង​ទម្រ​អាកាស​យក្ស​ក្នុង​លម្ហ​មេឃ ដែល​អាច​ឲ្យ​ក្រុមការងារ​ធ្វើដំណើរ​ទៅកាន់​អវកាស​បាន​ឆាប់ និង​ប្រើប្រាស់​ចំណាយ​ទាប៕HR
