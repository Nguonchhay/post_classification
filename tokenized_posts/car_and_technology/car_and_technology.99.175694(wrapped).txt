
រ៉ូ​បូត អេម​ម៉ា អ្នកឯកទេស​ម៉ាស្សា​ខ្លួនមនុស្ស ផ្ដើម​បំពេញការងារ​នៅ​សិង្ហបុរី 

ក្រុង​សិង្ហបុរី: រ៉ូ​បូត​ម៉ាស្សា​ឈ្មោះ អេម​ម៉ា បាននិងកំពុង​ផ្ដល់​សេវាកម្ម​ម៉ាស្សា​ខ្នង​បែប​បច្ចេកវិទ្យា​សម័យថ្មី​ដល់​ប្រជាជន​សិង្ហបុរី ដែល​ក្រុម​អ្នក​ផលិត​បាន​និយាយថា វា​ត្រាប់តាម​ចលនា​ម៉ាស្សា​មនុស្ស​ដ៏​ល្អឥតខ្ចោះ។
រ៉ូ​បូត ជា​គំនិត​ផ្ដួចផ្ដើម​របស់​ក្រុមហ៊ុន​ក្នុងស្រុក AiTreat បានចាប់ផ្ដើម​ធ្វើការ​នៅ​គ្លីនិក​មួយ​ក្នុង​ទីក្រុង​សិង្ហបុរី​សប្ដាហ៍​នេះ និង​បានផ្ដល់​សេវាកម្ម​ម៉ាស្សា «Tui na» ជា​ប្រភេទ​ម៉ាស្សា​វេជ្ជសាស្ដ្រ​បុរាណ​ចិន។
អេម​ម៉ា ដែល​មានឈ្មោះ​ពេញ​ថា «Expert Manipulative Massage Automation» មាន​ដៃ​ដែក​ពណ៌ស​ជាមួយ​ចុង​ស៊ី​លី​កូន​ក្ដៅ​ឧណ្ហៗ ដែលមាន​សណ្ឋាន​ដូច​បាតដៃ និង​មេដៃ​មនុស្ស ខណៈ​ភ្ញៀវ​គេង​ផ្កាប់។
តម្លៃ ៥០ ដុល្លារ អតិថិជន​នៅ​គ្លីនិក​វេជ្ជសាស្ដ្រ​បុរាណ​ចិន​នឹង​ទទួល​បានការ​ម៉ាស្សា​កន្លះម៉ោង លើ​ខ្នង ចង្កេះ ៥ នាទី​ម៉ាស្សា​ដោយ​អ្នកជំនាញ​ជា​មនុស្ស និង​ប្រមាណ ២០ នាទី​ទៀត​ជា​ការចាក់​ម្ជុរ​វិទ្យាសាស្ដ្រ។
អ្នកស្រី កា​លី​ស្ដា លីម ជា​ពេទ្យ​ហ្វឹកហ្វឺន​មកពី​ទីក្រុង​ប៉េកាំង ប្រចាំ​នៅ​គ្លីនិក NovaHealth TCM ឲ្យ​ដឹងថា រ៉ូ​បូត​នេះ​ងាយស្រួល​ប្រើ ដោយ​ឲ្យ​វា​ផ្ដោត​តែលើ​អ្នកជំងឺ​មួយ​មុខ​គត់។
អ្នកស្រី ប្រាប់ AFP ថា៖ «មនុស្ស​អាចមាន​អារម្មណ៍​នឿយហត់ ហើយ និង​មិន​ចង់​បំពេញការងារ​បន្ថែម​នោះទេ។ ប៉ុន្ដែ​សម្រាប់ អេម​ម៉ា ពេល​ខ្ញុំ​ថា ទៅ វា​នឹង​ធ្វើការ​ភ្លាម»។ «Tui na» ជា​ការប្រើ​កម្លាំង​សង្កត់​លើ​ចំណុច​ណាមួយ​នៃ​រាងកាយ ដែល​ពេទ្យ​បុរាណ​ចិន​ជឿថា វា​អាចជួយ​បន្ធូរ​ការឈឺចាប់​ផ្សេងៗ​តាំងពី​ការ​ឈឺក្បាល​រហូតដល់​ផ្លូវចិត្ត៕HR
