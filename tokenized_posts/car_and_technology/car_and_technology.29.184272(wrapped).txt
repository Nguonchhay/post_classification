
ឥណ្ឌា​ស្វាគមន៍​ម៉ូតូ​អូតូ Scomadi TT125 ១ គ្រឿង​តម្លៃ ៣០០០ ដុល្លារ 

ក្រុង​ញូវដែ​លី: Scomadi TT 125 ដែល​បើកសម្ពោធ​ក្នុង​ខែឧសភា​នេះ នឹង​មានតម្លៃ ១៩៨០០០ រូពី (ជិត ១២ លាន​រៀល) ដោយ​អត់​រាប់​បញ្ជូល​បរិក្ខារ​ផ្សេងៗ ដែល​ធ្វើ​ឲ្យ​ម៉ូតូ​អូតូ​នេះ​មានតម្លៃ​ខ្ពស់ជាង Vespa Scooter ទ្វេដង​នៅ​ឥណ្ឌា។
ខណៈ​សេដ្ឋកិច្ច​ឥណ្ឌា​ហក់​ឡើង យីហោ​ល្បីៗ កាន់តែច្រើន​ជំនាញ​ផលិត​គ្រឿងម៉ាស៊ីន​ល្អៗ កំពុង​នាំគ្នា​មកកាន់​ដែនដី​សម្បូរ​ប្រជាជន​ច្រើន​បំផុត​នេះ។ មួយ​ក្នុងចំណោម​នោះ គឺ Scomadi ហើយ​អ្នកនឹង​មិនមាន​កំហុស​អី​ទេ បើ​អត់​ធ្លាប់​ឮ​ក្រុមហ៊ុន​ផលិត​ម៉ូតូ​អូតូ​ប្រណីត​របស់​អង់គ្លេស​នេះ។ យ៉ាងណាមិញ Scomadi មាន​ប្រវត្ដិ​ផលិត​ម៉ូដែល ឡាំប្រឺតា GP តាំង​ពីយូរយារ ដូចជា Turismo leggera 50 ម៉ូដែល TL 125 ម៉ូដែល TL 200 និង TT 200i។
ដោយមាន​ទំនាក់ទំនង​ស្អិតល្មួត​ជាមួយ​សមាគម​ចិន ក្រុមហ៊ុន​បច្ចុប្បន្ននេះ បាន​បោះ​មូលដ្ឋាន​នៅ​ប្រទេស​ថៃ ដើម្បី​ធានា​ផ្គត់ផ្គង់​តម្រូវការ​ផលិតផល​គុណភាព​ខ្ពស់។ ពេល​បើកសម្ពោធ​នៅ​ឥណ្ឌា ពួកគេ​ផ្គត់ផ្គង់​ម៉ូតូ​អូតូ​គុណភាព​ខ្ពស់។
Scomadi នឹង​ណែនាំ​ម៉ូដែល TT 125 នៅ​ឥណ្ឌា ដែល​គ្រោង​ដាក់លក់​នៅដើម​ខែឧសភា ឆ្នាំ ២០១៨។ ម៉ូតូ​អូតូ Scomadi នឹង​ត្រូវបាន​ចូលមក​ឥណ្ឌា​ពី​ប្រទេស​ថៃ។ ដោយ​ទុក​ឲ្យ​អតិថិជន​មាន​ជម្រើស​ជ្រើសរើស​ពណ៌ ឬ​កុម៉្មង់​ម៉ូដែល​ស្ដង់ដារ ម៉ូតូ​នេះ​នឹងមាន​ច្រើនពណ៌ និង​គំនូរ​ស្អាត។
ថ្វីដ្បិតតែ​ម៉ូតូ​អូតូ​ទាំងនេះ​មិនទាន់​ត្រូវបាន​ដាក់លក់​ជា​ផ្លូវការ ការ​កុម៉្មុង់​ទុក​សម្រាប់​ម៉ូដែល TT 125 ត្រូវធ្វើឡើង​ក្រុង​ពុន ប្រទេស​ឥណ្ឌា៕HR
