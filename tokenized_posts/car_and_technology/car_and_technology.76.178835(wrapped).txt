
មក​មើល​ម៉ូតូ​កង់ ៣ ដែល​សេសសល់​តែ ១០ គ្រឿង​ប៉ុណ្ណោះ​ក្នុង​លោក 

ក្រុងប៉ារីស: ដោយ​យក​រចនាប័ទ្ម​តាម​ម៉ូតូ​ដ៏​ពេញនិយម​បំផុត​ក្នុង​ទសវត្សរ៍​ឆ្នាំ ១៩៣០ លោក Serge Bueno បាន​ដំឡើង​ម៉ូតូ​សិល្បៈ​សម័យបុរាណ​ទៅជា​សិល្បៈ​សម័យថ្មី។
ប្រវត្ដិវិទូ​ម៉ូតូ​ជឿថា ម៉ូតូ​បុរាណ​ដ៏​អស្ចារ្យ​នេះ​មានតែ ១០ គ្រឿង​ប៉ុណ្ណោះ ក្នុង​ពិភពលោក​នា​ពេលបច្ចុប្បន្ន ហើយ​គំរូ​រចនា​ថ្មី​នេះ​អាចជា​វត្ថុ​ល្អ​បំផុត​ក្នុង​លោក។
ម៉ូតូ​កង់​បី​ដ៏​ស្អាត​នេះ ត្រូវបាន​រចនា​ដោយ Georges Roy ជា​វិស្វករ​មិន​ចូលចិត្ដ​ប្រើ​តួ​ម៉ូតូ​ផលិត​ពី​ដែក​ទីប ដោយសារ​លោក​យល់ឃើញថា វា​រលាស់​ខ្លាំងពេក។ ជំនួស​មកវិញ លោក​បានស្នើ​បង្កើត​ផលិត​គ្រោង​តួ​ម៉ូតូ​ពី​ដែកបន្ទះ ដែល​ក៏​ត្រូវបាន​ប្រើ​នៅ​បាត​ក្រោម​ម៉ូតូ​ផងដែរ។
ដោយ​ត្រូវ​បានបង្ហាញ​ជាលើកដំបូង​នៅ​ពិព័រណ៍​យានយន្ដ​ក្រុងប៉ារីស ឆ្នាំ ១៩២៩ ម៉ូតូ​កង់​បី​គឺជា​វត្ថុ​គួរ​ឲ្យ​ចាប់អារម្មណ៍​មួយ។ វា​ត្រូវបាន​ផលិត​ឡើងជា​យានជំនិះ​នៅក្នុង​ឆ្នាំ ១៩៣០ តែ​ពិបាក​ជ្រៀត​ក្នុង​ទីផ្សារ ហើយ​ក្រុមហ៊ុន​ក៏បាន​បិទ​ការផលិត​ក្នុង​ឆ្នាំ ១៩៣៣។
គ្រួសារ​លោក Serge Bueno បាន​រក្សាទុក​ម៉ូតូ​បុរាណ​នេះ​អស់​រយៈពេល ៣០ ឆ្នាំ រហូតដល់​លោក​សម្រេចចិត្ដ​កែកុន​វា និង​ចាប់ផ្ដើម​ការងារ​ជួសជុល​ដោយ​ប្រើពេល​យ៉ាងយូរ។ វា​ពិបាក​ក្នុង​ការផលិត​ម៉ាស៊ីន​ប្រភេទ Chaise 500 ឡើងវិញ​តែ​យ៉ាងហោចណាស់ តួ​ម៉ាស៊ីន​នៅ​ជាប់នឹង​តួ​ម៉ូតូ​នៅឡើយ។
កិច្ច​ការសំខាន់​របស់លោក​គឺ​ជួសជុល​តួ​ច្រែះចាប់​ឡើងវិញ ដោយ​គ្មាន​គ្រឿងបន្លាស់​សោះ។ តួ​ផលិត​ដែកបន្ទះ ត្រូវបាន​កែកុន​យ៉ាង​ស្អាត ដែល​ហាក់បីដូចជា​ទើប​ចេញពី​រោងចក្រ។ វា​ក៏​ជា​កន្លែង​អង្គុយ​សម្រាប់​អ្នកដំណើរ​ផងដែរ៕HR
