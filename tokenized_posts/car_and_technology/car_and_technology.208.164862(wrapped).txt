
អស់​បារម្ភ​ពី​ការ​បែក​ធ្លុះធ្លាយ​ជាមួយ​កៅស៊ូ​កង់​មួយឈុត ១០០ ដុល្លារ 

ក្រុង​ញូវយ៉ក: ការ​ជិះកង់​ជា​ទំនោរ​កំពុង​ពេញនិយម និង​ជាសកម្ម​ភា​ពលំ​ហាត់ប្រាណ​សុខភាព។ ប៉ុន្ដែ​ការ​បែក ឬ​ធ្លាយ​សំបក​កង់​ពិតជា​ធ្វើ​ឲ្យ​អារម្មណ៍​ធុញថប់​ខ្លាំងណាស់។
សំណាងល្អ អ្នក​ឌីហ្សាញ​ដ៏​វៃឆ្លាត​នៅ​សហរដ្ឋអាមេរិក​បាន​ច្នៃ​ផលិត​កៅស៊ូ​កង់​ឥត​ប្រើ​ខ្យល់​ដែល​ផ្ដល់​ប្រសិទ្ធភាព​ខ្ពស់។
បច្ចេកវិទ្យា​ច្នៃប្រឌិត​ថ្មី​នេះ​នឹង​បង្ហាញ​រូបរាង​ជាក់ស្ដែង​លើ​កង់​របស់​លោកអ្នក​ក្នុងពេល​ឆាប់ៗ​ខាងមុខ។ ប្រភព​សម្ងាត់: គ្មាន​ខ្យល់ = គ្មាន​ការ​បែក ឬ​ធ្លាយ។
សំបក​កៅស៊ូ​កង់ Ever Tires ផលិត​ពី​ល្បាយ​ប៉ូ​លី​មែរ​ដ៏​វិសេស​បំផុត​មួយ​ដែល​ងាយស្រួល​ប្រើ និង​រក្សា​រយៈពេល​បាន​យូរអង្វែង។
Ever Tires ជា​ប្រភេទ​កៅស៊ូ​កង់​មិន​ធ្លុះធ្លាយ​ផលិត​ពី​ល្បាយ​ប៉ូ​លី​មែរ​ដ៏​ជាប់ស្អិត ប្រើបានយូរ និង​ជាប់​ល្អ។ វា​មាន​រន្ធ​តូចៗ​ជាច្រើន​នៅលើ​កៅស៊ូ​កង់ និង​កិប​ភ្ជាប់​ទៅនឹង​ខ្នងកង់។
Ever Tires នឹង​បង្ហាញ​វត្ដមាន​មួយឈុត​តែម្ដង ដូចជា កៅស៊ូ​កង់ ខ្នង កាំ និង​ដុំកង់។ សំណុំ​កង់​ទាំងនេះ​ងាយស្រួល​ក្នុង​ការដំឡើង ហើយ​ខ្នងកង់​អាលុយមីញ៉ូម​ជួយ​កាត់បន្ថយ​ទម្ងន់​ឲ្យ​កាន់តែ​ស្រាល។
ក្រុមហ៊ុន​បាន​អះអាង​ពី​បំណង​ចង់​ធ្វើ​ឲ្យ​ប្រសើរឡើង​នៃ​បរិស្ថាន និង​ស្វែងរក​ដៃគូ​ផលិត​កៅស៊ូ​កង់​មិន​បំផ្លាញ​បរិស្ថាន។ ពី​ការបង្កើត​ឲ្យ​មាន​កាកសំណល់​តិច និង​ជាប់​បានយូរ អ្នក​អាច​ប្រើ​កៅស៊ូ​កង់​ឥត​ខ្យល់​បាន​យូរអង្វែង និង​មិន​ប្រើ​ជ័រកៅស៊ូ​ច្រើន។
គ្រោង​កង់ Ever Tires មានតម្លៃ​ប្រមាណ ១០០ ដុល្លារ​ក្នុង​មួយឈុត (អាស្រ័យ​លើ​ទំហំ) ដែល​គ្រោង​នឹងធ្វើ​ការដឹកជញ្ជូន​នៅក្នុង​ខែមករា ឆ្នាំ ២០១៧ ខាងមុខ៕HR
