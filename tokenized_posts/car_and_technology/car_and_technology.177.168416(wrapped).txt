
កុំព្យូទ័រ​យួរដៃ​អាច​បត់​ជា​ថេប៊្លិត ៣៦០ ដឺក្រេ តម្លៃ​ជិត ២៥០០ ដុល្លារ 

ក្រុង​ប៊ែរឡាំង: ក្រុមហ៊ុន​ឌីហ្សាញ​អាល្លឺម៉ង់ Porsche Design ច្នៃ​ផលិត​កុំព្យូទ័រ​យួរដៃ 2-in-1 ដែល​អាច​បត់បែន ៣៦០ ដឺក្រេ​ឲ្យ​ដូចជា​ថេប៊្លិត។
Porsche ប្រកាស​ពី​វត្ដមាន​កុំព្យូទ័រ​យួរដៃ​ក្នុង​ព្រឹត្ដិការណ៍ Mobile World Congress នៅ​ក្រុង​បា​សេ​ឡូ​ណា ប្រទេស​អេស៉្បាញ ហើយ​ឧបករណ៍​អេឡិចត្រូនិក​នេះ​នឹង​ត្រូវបាន​ដាក់លក់​នៅលើ​ទីផ្សារ​ក្នុង​ខែមេសា​ខាងមុខ។
កុំព្យូទ័រ​កូនកាត់​ថេប៊្លិត Book One នឹង​ត្រូវបាន​ដាក់លក់​ក្នុងតម្លៃ ២ ៤៩៥ ដុល្លារ ទាំង​នៅ​សហរដ្ឋអាមេរិក​នា​ខែក្រោយ តែ​វា​មិនទាន់​ដឹង​ច្បាស់​ថា ពេលណា​វា​នឹង​ត្រូវលក់​នៅ​បណ្ដា​ប្រទេស​ដទៃ​ឡើយ។
វា​ប្រតិបត្ដិការ​ដោយ​កម្មវិធី Windows 10 Pro និង​បំពាក់​កាមេរ៉ា ៥ មេ​ហ្គា​ភី​ច​សែល ជាមួយ​សេន​ស័រ​អ៊ីន ហ្វ្រា​ដែល ត្រូវបាន​ប្រើ​សម្រាប់​ចូល​ទៅកាន់ Windows Hello។ Book One មក​ជាមួយ​ប៊ិក​ឌីជីថល ដែល​បិទភ្ជាប់​កុំព្យូទ័រ​ដោយ​ប្រើ​មេដែក។
ឧបករណ៍​មាន​រន្ធ USB-C ពីរ រន្ធ UBS ពីរ និង​រន្ធ​ឌុយ​មួយទៀត​សម្រាប់​បន្ថែម រួមមាន ThunderBolt 3 Precision Touchpad។ វា​ក៏​ភ្ជាប់​មក​ជាមួយ​ប្រូ​សេស​ស័រ Core i7-7500U ចុងក្រោយបំផុត​របស់ Intel ល្បឿន 3.5GHz បំពាក់​រែម 16GB និង​ប៊្រេន Intel 512GB កាត PCIe។
Jan Becker អគ្គនាយក Porsche Design Group ថា៖ «Book One តំណាង​ឲ្យ យីហោ​យើង​ផ្ដោតលើ​ចំណុច​លម្អិត​តូចៗ​បំផុត »៕HR
