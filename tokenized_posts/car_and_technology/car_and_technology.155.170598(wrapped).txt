
រ៉ូ​បូត​ពិនិត្យ​គុណភាព​សំណង់​ផ្ដល់​ភាព​សុក្រឹត​ដល់ ៩៦ ភាគរយ 

ក្រុង​ញូវយ៉ក: បច្ចុប្បន្ន សហរដ្ឋ អាមេរិក​មាន​ស្ពាន​កំពុងដំណើរការ​ជិត ៥៦ ០០០ ស្ពាន និង​យានយន្ដ​ចរាចរណ៍​ដោយ​គ្មាន​ការសង្ស័យ​ធ្វើដំណើរ​ឆ្លងកាត់​ស្ពាន​ទាំងនោះ​ប្រមាណ ជា ១៨៥ លាន​គ្រឿងក្នុង​មួយថ្ងៃ តែ​សំណង់​ទាំងនោះ​អាច​នឹង​បាក់​រលំ​នាពេល​ណាមួយ។
យ៉ាងណាមិញ អ្នកស្រាវជ្រាវ​មួយក្រុម​បាន​ឌីហ្សាញ «រ៉ូ​បូត​ត្រួតពិនិត្យ​ស្ពាន» ដែល​ត្រូវបាន​ជឿថា វា​អាច​កាត់បន្ថយ​ការចំណាយ​លើ​សេវា​ត្រួតពិនិត្យ និង​អាច​ស្វែងរក​បញ្ហា​ពុកផុយ និង​កំហុស​បច្ចេកទេស​ផ្សេងៗ​ក្នុង​សំណង់​ស្ពាន​បាន ៩៦ ភាគរយ។
ម៉ាស៊ីន​ស្វ័យប្រវត្ដិ​ឈ្មោះ Seekur Jr បំពាក់​កាមេរ៉ា​មួយ​សម្រាប់​ស្វែងរក​ស្នាមប្រេះ រ៉ាដា​ចោះ​ទម្លុះ​ដើម្បី​វាស់​ស្ទង់​គុណភាព​បេតុង​ដែក និង​សេន​ស័រ​ពិសេស​សម្រាប់​ពិនិត្យ​រក​បញ្ហា​ពុកផុយ​នៃ​បេតុង​ស្ពាន ឬ​អគារ​នានា។
រ៉ូ​បូត​អធិការកិច្ច​ត្រូវបាន​ផលិតឡើង​ដោយក្រុម​អ្នកស្រាវជ្រាវ​មកពី​សាកលវិទ្យាល័យ​ណេ​វ៉ា​ដា ក្រុង​រ៉េ​ណូ ដែល​ពួកគេ​និយាយថា រ៉ូ​បូត​នេះ​នឹងធ្វើ​កិច្ចការ​ច្រើន​ខណៈ​ត្រួតពិនិត្យ​គុណភាព​ស្ពាន​ដោយ​បន្ដ​ឲ្យ​ចរាចរណ៍​តាម​ដងផ្លូវ​ដំណើរការ​ប្រក្រតី។
ក្រុម​អ្នកស្រាវជ្រាវ​បាន​ចែករំលែក​ព័ត៌មាន​ថា៖ «ដើម្បី​រ៉ូ​បូត​ធ្វើ​បំផ្លាស់​ទី​ងាយស្រួល​តាម​ស្ពានតូច​ចង្អៀត យើង​ត្រូវ​ប្រើ​រ៉ូ​បូត​ប្រភេទ​រថយន្ដ​កង់​បួន។ ដើម្បី​ប្រមូល​ទិន្នន័យ​ពី​ស្ពាន​នីមួយៗ រ៉ូ​បូត​អធិការកិច្ច​ត្រូវ​ធ្វើដំណើរ​តាំងពីដើម​ស្ពាន​រហូតដល់​ចុងស្ពាន»។
ជាមួយ​សុក្រឹតភាព ៩៦ ភាគរយ រ៉ូ​បូត​ក៏​ត្រូវបាន​បំពាក់​បច្ចេកវិទ្យា​មិន​ជ្រាបចូល​ទឹក ស័ក្ដិ​សមនឹង​ទីតាំង​ស្ពាន​ផងដែរ៕HR
