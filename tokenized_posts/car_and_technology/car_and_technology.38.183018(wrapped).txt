
កូន​រថក្រោះ​តូច​ច្រមក់ តម្លៃ ៤១០០ ដុល្លារ អាច​សណ្ដោង​ទម្ងន់​ជាង ៤ តោន 

ក្រុង​ឡុង​ដ៍: ការ​សណ្ដោង​រថយន្ត​ខូច ឬក៏​កូន​ផ្ទះ​ចល័ត អាចជា​កិច្ចការ​ដ៏​ច្រងេងច្រងាង ពិបាក​បើកបរ ឬ​បញ្ជា ប្រសិនបើ​ប្រើ​កម្លាំង​ពី​រថយន្ត​ខ្នាត​ធំ។
ប៉ុន្តែ​ជាមួយ​រថយន្ត​ក្រោះ Trailer Valet RVR robot-tank វា​មិន​ត្រឹមតែ​កាត់បន្ថយ​ភាព​ច្រងេងច្រងាង​នោះ ទេ គឺ​ថែមទាំង​ងាយស្រួល​ទាំង​ការបើកបរ និង​ស្វែងរក​កន្លែង​ចូលចត​ដ៏​សន្សំសំចៃ​ទីតាំង​ថែម​ទៀតផង។
មើល​មួយភ្លែត រថក្រោះ RVR មិន​ខុសពី​របស់​ក្មេង​លេង​នោះទេ​តែ​ជាក់ស្ដែង វា​ជា​កូន​រថក្រោះ ឬ​អាច​ហៅថា​ជា​មនុស្ស​យន្ត​សណ្ដោង ដ៏​រឹងមាំ ជាមួយ​សមត្ថភាព​ទាញ​ទម្ងន់​បាន​ដល់ទៅ ៤,១ តោន​ឯណោះ។
អ្វីដែល​អ្នក​ត្រូវធ្វើ គឺ​គ្រាន់តែ​ភ្ជាប់​រថយន្ត ឬ​ទូ​ចល័ត ដែល​ត្រូវ​សណ្ដោង ជាមួយ​តួ​រថក្រោះ RVR នោះ​អ្នក​នឹងអាច​ប្រើ​តេឡេ​បញ្ជា​ចលនា​ទៅមុខ ទៅក្រោយ បត់បែន និង​ចូលចត​របស់​វា​បាន​ភ្លាមៗ​ដោយ​សុវត្ថិភាព។
ថាមពល​ដ៏​ខ្លាំង​របស់​រថក្រោះ​តូច​ច្រមក់ គួប​ផ្សំនឹង​ខ្សែ​ច្រវាក់​កាំ​រថក្រោះ របស់​វា RVR អាច​បរ​លើ​ក្រួស​តូចធំ ស្មៅ និង​ផ្លូវដី ដើម្បី​សណ្ដោង​ទម្ងន់​ខ្ទង់​តោន​នៅ​ពីក្រោយ​វា។ ថាមពលអគ្គិសនី​វា​អាច​ប្រើ​បាន ប្រមាណ ៣០ នាទី។
កូន​រថយន្ត​ក្រោះ Trailer Valet RVR robot-tank មាន ៣ ជម្រើស ស្របទៅតាម​តម្រូវការ។ ជម្រើស​ថោក​ជាងគេ តម្លៃ ២១០០ ដុល្លារ អាច​សណ្ដោង​បាន​ទម្ងន់​ជាង ១,៥ តោន។ ចំពោះ​តម្លៃ ៣៤០០ ដុល្លារ កូន​រថក្រោះ មាន​សមត្ថភាព​សណ្ដោង​បាន​ទម្ងន់​ជិត ២,៥ តោន។ រីឯ​ជម្រើស​កំពូល មានតម្លៃ ៤១០០ ដុល្លារ អាច​សណ្ដោង​បាន​ជិត ៤,១ តោន៕
