
រថយន្ត​តូច​ច្រឡឹង Twizy តម្លៃ​ជាង ៩ ពាន់​ដុល្លារ តម្រូវ​អ្នកទីក្រុង​នៅ​លីវ 

ក្រុង​ឡុង​ដ៍: យាន​កន្តុប​សំណព្វចិត្ត​របស់​កីឡាករ​ប្រ​ឡាំង​រថយន្ត F1 និង​តារាចម្រៀង​ក្រុម Spice Girl រថយន្ត Renault Twizy បានបង្ហាញ​វត្តមាន​បើកបរ​ស្របច្បាប់​ចរាចរណ៍​ផ្លូវគោក នៅ​ទីក្រុង​ឡុង​ដ៍ ប្រទេស​អង់គ្លេស ។
ជាការ​ពិតណាស់ Renault Twizy គឺជា​រថយន្ត​សម្រាប់​ពលរដ្ឋ​ទីក្រុង ជាពិសេស​គឺ​អ្នក​នៅ​លីវ​តែម្ដង។ ជាមួយ​តម្លៃ ៩៤៥៣ ដុល្លារ រថយន្ត​នេះ​មានតែ ២ កៅអី និង​បិទ​ជិត ដោយ​មិនមាន​បង្អួច​ឡើយ។ វា​អាច​បើកបរ​បាន​ក្នុង​កម្រិតល្បឿន​កំពូល ៨០ គីឡូម៉ែត្រ​ក្នុង​មួយ​ម៉ោង។ ពោល​គឺជា​ល្បឿន​ល្មម​សម្រាប់​ផ្លូវ​ក្នុង​ទីក្រុង​ទំនើប និង​ហាយវ៉េ។
រចនា​ជា​រាង​កន្តុប​ទម្ងន់​ស្រាល​ត្រឹមតែ ៤៧៤ គីឡូក្រាម រថយន្ត​នេះ​មាន​ប្រវែង ២,៣៣ ម៉ែត្រ ទទឹង ១,៣៤ ម៉ែត្រ និង​កម្ពស់ ១,៤៥ ម៉ែត្រ។
រថយន្ត​នេះ បំពាក់​ដោយ​ម៉ូទ័រ​អគ្គិសនី និង​ថាមពល​ថ្ម​លី​តទី​ញ៉ូម​អ៊ីយ៉ុង 6.1kWh កម្លាំង 17bh ចលនា​រុញ​ដោយ​កង់​ក្រោយ។ ក្រុមហ៊ុន​បាន​អះអាងថា សម្រាប់​ការបញ្ចូល​ថាមពល​ពេញ វា​អាច​ធ្វើដំណើរ​បាន​ចម្ងាយផ្លូវ ១០០ គីឡូម៉ែត្រ។ វា​ជា​រថយន្ត​បៃតង ដោយ​មិនមាន​បញ្ចេញ​ឧស្ម័ន​ប៉ះពាល់​បរិស្ថាន​ឡើយ។
សរុបមក វា​គឺជា​រថយន្ត​ដែល​ផ្ដល់​ការសប្បាយ​ក្នុង​ការបើកបរ​នៅ​ទីក្រុង។ បើទោះជា​វា​រាង​ចង្អៀត មិន​អំណោយផល​ដល់​ការផ្ទុក​អីវ៉ាន់ ប៉ុន្តែ​វា​ងាយស្រួល​ជ្រក​ជ្រៀត​តាមផ្លូវ​តូច។
អ្នក​ប្រាថ្នា​រថយន្ត​នេះ អាច​ទាមទារ​ពេលវេលា ក្នុង​ការសម្រប​ខ្លួន​បន្តិច ដោយសារតែ​រថយន្ត​នេះ​មិនសូវ​ជា​ស្ទុះ ហើយ​មិនមាន​បង្អួច​សម្រាប់​ស្រូប​ខ្យល់អាកាស​ពេល​កំពុង​បើកបរ៕
