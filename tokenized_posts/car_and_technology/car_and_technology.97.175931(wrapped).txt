
ហុងដា​ផលិត​ម៉ូតូ​ស៊ុប​ពើ​គុប​ទី ១០០ លាន​គ្រឿង ស៊េរី​ឆ្នាំ ២០១៧ 

ក្រុង​តូក្យូ: ពាក្យស្លោក​ពាណិជ្ជកម្ម​ចាស់​បាន​និយាយថា «អ្នក​ជួប​មនុស្ស​ល្អ​បំផុត​លើ​ម៉ូតូ​ហុងដា» ហើយ​ពេលនេះ​ក្រុមហ៊ុន​បាន​ផលិត​ម៉ូតូ​បុរាណ​របស់ខ្លួន​ទី ១០០ លាន​គ្រឿង​តាំងពី​ផលិតផល​ដ៏​ពេញនិយម​នេះ​បានចាប់ផ្ដើម​បង្ហាញ​វត្ដមាន​ជិត ៦០ ឆ្នាំមុន។
ថ្មីៗនេះ ម៉ូតូ​ម៉ាក ស៊ូ​ពើ​គុប (Super Cub) ដែល​ប្រជាជន​ខ្មែរ​ភាគច្រើន​អាយុ​ខ្ទង់ ៣០ រមែង​បាន​ស្គាល់​ច្បាស់​ពី​វត្ដមាន​របស់​វា ត្រូវបាន​ផលិតឡើង​នៅ​រោងចក្រ​ចំនួន ១៦ កន្លែង​ក្នុង​បណ្ដា​ប្រទេស ១៥ ហើយ​វា​នៅតែមាន​រូបរាង​ទាក់ទាញ​មិនចាញ់​សម័យ​រុងរឿង​កាលពី​ខែសីហា ឆ្នាំ ១៩៥៨ នៅពេល​វត្ដមាន​ម៉ូតូ​ស៊េរី ស៊ូ​ពើ​គុប សេ ១០០ ត្រូវបាន​ផលិតឡើង​ពី​រោងចក្រ​យ៉ាម៉ា​តុ របស់​ក្រុមហ៊ុន​ហុងដា។
ម៉ូតូ ស៊ូ​ពើ​គុប ដំបូង​បំផុត​ត្រូវបាន​លក់​ក្នុង​សហរដ្ឋអាមេរិក​ឆ្នាំ ១៩៥៩ ហើយ​ច្បាស់​ណាស់ វា​បាន​ត្រួសត្រាយផ្លូវ​ចំពោះ​ភាពជោគជ័យ​របស់​ក្រុមហ៊ុន​លើ​ទឹកដី​អាមេរិក​ជា​ក្រុមហ៊ុន​ផលិត​ម៉ូតូ​ដ៏​ល្បីល្បាញ។
ម៉ូតូ​ប្រមាណ ១០ លាន​គ្រឿង​ត្រូវបាន​ដាក់លក់​នៅ​ទូទាំង​សកលលោក​ក្នុង​ឆ្នាំ ១៩៧៤។ ជាក់ស្ដែង ឆ្នាំ ២០០៥ ជា​ពេលវេលា​ដែល​ម៉ូតូ ៥០ លាន​គ្រឿង​ត្រូវបាន​ផលិត។ មិនដល់ ១០ ឆ្នាំ​ផង វា​បាន​បង្កើន​ការលក់​ទ្វេដង។
ស៊ូ​ពើ​គុប នៅតែ​បន្ដ​បង្ហាញ​វត្ដ​មាននៅ​ជាង ១៦០ ប្រទេស ដោយ​នៅតែ​ទាន់សម័យ និង​នៅតែ​រក្សា​រូបរាង​ស្ដង់ដារ​របស់ខ្លួន។ រូប​ប្រចាំត្រកូល​នោះ​គឺ ខ្នង​គ្រោង​ទាប ឬ​ជា​ប្រភេទ​តួ​ស្រី និង​កែប​ស្រដៀងនឹង​កែបកង់ ប្រើ​ម៉ាស៊ីន​ពី​ស្ដុង ៤ ទំហំ ៥០ សង់ទីម៉ែត្រ​គុប ដែល​ផ្ដល់នូវ​បទពិសោធ​បើកបរ​ប្រកបដោយ​ផាសុកភាព៕HR
