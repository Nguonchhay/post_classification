
Sony ចេញលក់​កូន​ឆ្កែ​យន្ត​ស៊េរី​ថ្មី មួយ​ក្បាល​តម្លៃ ១៧៥០ ដុល្លារ 

ក្រុង​តូក្យូ: ក្រុមហ៊ុន​អេឡិចត្រូនិក​យក្ស​របស់​ជប៉ុន Sony បានបង្ហាញ​នូវ​កូន​ឆ្កែ​យន្ត​ស៊េរី​ចុងក្រោយ ដែល​បំពាក់​នូវ​ប្រព័ន្ធ​ឆ្លាតវៃ និង​អ៊ីនធឺណិត។
កូន​ឆ្កែ​យន្ត aibo ស៊េរី​ថ្មី​មាន​ពណ៌ស​ដូច​ភ្លុក​ដំរី មាន​ប្រវែង​តែ ៣០ សង់ទីម៉ែត្រ អាច​បក់ស្លឹកត្រចៀក និង​កន្ទុយ​គួរ​ឲ្យ​ខ្នាញ់។ វា​ថែមទាំង​អាចធ្វើ​ចលនា​គ្រាប់ភ្នែក​ដើម្បី​បង្ហាញ​នូវ​អារម្មណ៍​ដូច​សត្វ​ឆ្កែ​មែនទែន​ផងដែរ។
វា​បំពាក់​នូវ​ប្រព័ន្ធ​សិន​ស័រ​ជាច្រើន​ចំណុច កាមេរ៉ា ម៉ៃ​ក្រូហ្វូន និង​អ៊ីនធឺណិត ដែល​អាច​ឲ្យ​ម្ចាស់​របស់​វា លេង​ជាមួយ​វា​តាម​ទូរស័ព្ទដៃ​បាន​ទោះជា​ស្ថិតនៅ​ឆ្ងាយ​ពីគ្នា​ក្ដី។
គួរ​រំឭក​ថា ឆ្កែ​យន្ត aibo ស៊េរី​មុនៗ​ត្រូវបាន​ក្រុមហ៊ុន​បំភ្លេចចោល​ការផលិត​លក់ ដែល​បង្ក​នូវ​ភាព​ភ្ញាក់ផ្អើល​យ៉ាងខ្លាំង​ពីសំណាក់​អ្នក​ស្នេហា​សត្វ​ចិញ្ចឹម​ប្រភេទ​គ្រឿងយន្ត។
កាលពី​ខែមិថុនា ឆ្នាំ ១៩៩៩ ក្រុមហ៊ុន​សូ​នី បាន​ចេញលក់​ឆ្កែ​យន្ត​ដំបូង​បំផុត ដោយមាន​កំណត់ត្រា​ចំនួន ៣០០០ ក្បាល ត្រូវបាន​លក់ដាច់​អស់​ក្នុង​រយៈពេល​ត្រឹមតែ ២០ នាទី ខណៈ​កាលណោះ​តម្លៃ​វា​ថ្លៃ​ដល់ទៅ ២២០០ ដុល្លារ​អាមេរិក​ឯណោះ។ សម្រាប់​ឆ្នាំ​បន្តបន្ទាប់ ឆ្កែ​យន្ត​ដល់ទៅ ១៥ ម៉ឺន​ក្បាល​ត្រូវបាន​លក់​នៅ​ទីផ្សារ រហូតដល់​ឆ្នាំ ២០០៦ ទើប​ក្រុមហ៊ុន​សូ​នី ហាក់​បំភ្លេចចោល​ការផលិត​វា។
ឆ្កែ​យន្ត aibo ត្រូវបាន​គេ​ចាត់ទុកថា​ជា​ផលិតផល​ប្រណីត ឬ​ជា​ឧបករណ៍​កម្សាន្ត​ដ៏​ថ្លៃ​មួយ។ ទើបតែ​ថ្មីៗនេះ ក្រុមហ៊ុន​សូ​នី​បាន​សម្ពោធ aibo ស៊េរី​ថ្មី ដែល​នឹង​ចេញលក់​ជា​ផ្លូវការ​នៅ​ខែមករា ឆ្នាំក្រោយ ជាមួយ​តម្លៃ​មិន​ថោក​ទេ គឺ ១ ក្បាល​ថ្លៃ ១៧៥០ ដុល្លារ៕
