
គ្រាន់តែ​បើករថយន្ត​លើផ្លូវ ក៏​អាច​បញ្ចូល​ថាមពលអគ្គិសនី​បានដែរ 

ក្រុងប៉ារីស: ហាក់បីដូចជា​សុបិន​កាន់តែ​ក្លាយជា​ការពិត។ បច្ចេកវិទ្យា​បញ្ចូល​ថាមពលអគ្គិសនី​ឥត​ខ្សែ ដោយ​គ្រាន់តែ​បើកបរ​រថយន្ត​លើផ្លូវ​នោះ (Wireless vehicle charging) កាន់តែ​ជិត​រំលេច​រូបរាង​ពេញលេញ​មែនទែន​ហើយ។
ក្រុមហ៊ុន​ផលិត​គ្រឿងគ្រៅ​ទូរស័ព្ទ​ស្មា​តហ្វូន Qualcomm បាន​បង្កើត​ផ្លូវ​ប្រវែង ១០០ ម៉ែត្រ បំពាក់​ដោយ​បច្ចេកទេស​អាច​សាក​អាគុយ​រថយន្ត​ប្រើ​ថាមពលអគ្គិសនី ដែល​ត្រូវបាន​បើកបរ​លើផ្លូវ​នោះ ទោះជា​វា​ត្រូវបាន​បើក​បរក្នុង​ល្បឿន​លឿន​ក៏ដោយ។
ប្រសិនបើ​បច្ចេកវិទ្យា​នេះ​ត្រូវបាន​បំពាក់​នៅ​បណ្ដា​ផ្លូវ​ហាយវ៉េ​នានា ម្ចាស់​រថយន្ត​អគ្គិសនី​ទាំងឡាយ​នឹង​អស់​កង្វល់​ជាមួយ​បញ្ហា​ត្រូវ​ឈប់​រាប់ម៉ោង​ដើម្បី​សាក​អាគុយ។
នេះ​ជា​កត្តា​រំខាន​ដល់​អ្នកប្រើប្រាស់​រថយន្ត​អគ្គិសនី​ដែល​មិនសូវ​បំពុលបរិស្ថាន។ ម្ចាស់​រថយន្ត​អគ្គិសនី​ក៏​អាច​រីករាយ​នឹង​ការធ្វើដំណើរ​ដោយ​ថាមពល​សាក​ថ្ម​លើ​ចម្ងាយផ្លូវ​វែង និង​រយៈពេល​កាន់តែ​យូរ​ជាង​មុន​ផងដែរ។
ក្រុមហ៊ុន Qualcomm ដែលជា​អ្នកផ្គត់ផ្គង់​បរិក្ខារ​ដល់​ក្រុមហ៊ុន​ស្មា​តហ្វូន​ធំៗ​ដូចជា Android និង Apple នោះ​បានធ្វើ​ការសហការ​ជាមួយ​វិទ្យាស្ថាន​ស្រាវជ្រាវ​របស់​បារាំង Vedcome ដើម្បី​អភិវឌ្ឍ​បច្ចេកវិទ្យា​សាក​ថ្ម​ដោយ​គ្មាន​ខ្សែ ហៅ​កាត់​ថា FABRIC ជាផ្នែក​មួយ​នៃ​គម្រោង​សហភាព​អឺរ៉ុប​ក្រោម​ទឹកប្រាក់​តម្លៃ​ជាង ១០ លាន​ដុល្លារ។
ប៉ុន្តែ​តម្លៃ​ខ្ពស់​ក្នុង​ការបំពាក់​បរិក្ខារ​ក្រោម​ថ្នល់ និង​ការថែរក្សា​ជួសជុល​ផ្លូវ អាច​តម្រូវ​ឲ្យ​អ្នកបើកបរ​បង់ប្រាក់​រាល់​ការធ្វើ​ចរាចរណ៍​លើផ្លូវ​មាន Wireless vehicle charging នោះ៕
