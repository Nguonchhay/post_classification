
កង់​ដឹកទំនិញ​អគ្គិសនី តម្លៃ​ដល់ទៅ ៦០០០ ដុល្លារ​កំពុង​ល្បី​នៅ​អាល្លឺម៉ង់ 

ក្រុង​ប៊ែរឡាំង: មិន​ថា​វា​អូសទាញ​អីវ៉ាន់​ធ្ងន់ៗ ឬ​កុមារ​តូចៗ​ទេ កង់​ដឹកទំនិញ​កំពុង​ចរាចរណ៍​ដ៏​ពេញ​និយមតាម​ក្រុង​នានា​នៅ​អាល្លឺម៉ង់ បន្ទាប់ពី​ជម្រើស​យានយន្ដ​ស្ទួយ​បរិស្ថាន និង​ឡាន​វ៉ែន​ដឹកទំនិញ។
មហិច្ឆតា​ផលិត​បច្ចេកវិទ្យា​ស្ទួយ​បរិស្ថាន​ជា​គន្លឹះ​សំខាន់​ដែល​នាំឲ្យកើត​មាន​កង់​ដឹកទំនិញ​ក្នុងប្រទេស​ដែល​ទីក្រុង​សម្បូរ​ផ្សែង​ពុល​កំពុងតែ​ពិចារណា​ចេញ​បម្រាម​ចរាចរណ៍​រថយន្ដ​ម៉ាស៊ូត​ដើម្បី​ទប់ទល់​ការបំផ្លិចបំផ្លាញ​បរិយាកាស។
Arne Behrensen ជា​អ្នក​ផ្សព្វផ្សាយ​កង់​ដឹកទំនិញ​កំពូល​ម្នាក់​ក្នុងប្រទេស​អាល្លឺម៉ង់ ជា​មធ្យោបាយ​ធ្វើដំណើរ​បុរាណ ដែលមាន​កង់ ២ ឬ ៣ ភ្ជាប់​កន្ទុយ​សណ្ដោង​នៅ​ផ្នែក​ខាងមុខ បាន​និយាយថា៖ «គុណវិបត្ដិ​ម៉ាស៊ីន​ម៉ាស៊ូត​ជា​ដើមចម​ឲ្យ​មាន​ការអភិវឌ្ឍ​ធំសម្បើម​នាពេលនេះ»។
Gaya Schuetze មកពី​ហាង​លក់​កង់ Mehringhof ក្រុង​ប៊ែរឡាំង ជា​មជ្ឈមណ្ឌល​ផលិត​កង់​ដឹកទំនិញ​ឈានមុខ និយាយថា៖ «នៅ​ទសវត្សរ៍ ៩០ យើង​រីករាយ​ដែល​អាច​លក់​តែមួយ​គ្រឿងក្នុង ១ ឆ្នាំ»។
សព្វថ្ងៃ អាល្លឺម៉ង់​ជា​ទីផ្សារ​ធំ​បំផុត​នៅ​អឺរ៉ុប​ក្នុង​ការទិញ​កង់​ដឹកទំនិញ​ច្រើនជាងគេ ដោយ​ទិន្នន័យ​លក់​កង់​ជំនួញ​អគ្គិសនី​លក់​ទៅដល់ ២១០០០ គ្រឿងក្នុង​ឆ្នាំ ២០១៧ ស្មើនឹង ៤២ ភាគរយ​លើសពី​ឆ្នាំមុន។
កង់​ដឹកជញ្ជូន​មានតម្លៃ​ចន្លោះ​ពី ១៥០០ ទៅ ៦០០០ ដុល្លារ អាស្រ័យ​លើ​ម៉ូដែល។ រដ្ឋាភិបាល​សហព័ន្ធ​ក៏មាន​វិធាន​ការជួយ​ចេញ​ប្រាក់ ២៥០០ អឺរ៉ូ​សម្រាប់​ការទិញ​កង់​ដឹកទំនិញ​អគ្គិសនី​ដែលមាន​សមត្ថភាព​ផ្ទុកទំនិញ​ជាង ១៥០ គីឡូក្រាម ខណៈដែល​អាជ្ញាធរ​ក្រុង​ប៊ែរឡាំង​បាន​ជួយ​ពី ៥០០ ទៅ ១០០០ អឺរ៉ូ៕
