
Vespa ២០១៩ ម៉ូដែល​អគ្គិសនី​ដំបូង សាក​ថ្ម​ម្ដង​បរ​បាន ១០០ គីឡូម៉ែត្រ 

ក្រុង​រ៉ូម: ម៉ូតូ​អគ្គិសនី​ដំបូង​បំផុត​របស់ Vespa នឹង​ដាក់លក់​លើ​ទីផ្សារ​ក្នុង​តំបន់​អឺរ៉ុប​នា​ខែតុលា និង​នៅ​អាមេរិក​ចាប់ពី​ដើមឆ្នាំ ២០១៩ ខាង​មុននេះ។ ម៉ូតូ​បំពាក់​ថាមពល​អាគុយ​ស្ងាត់ ជា​ម៉ូដែល​អគ្គិសនី​សុទ្ធ​លើ​ស៊េរី Vespa ដ៏​ពេញនិយម ដែល​ចេញលក់​ដំបូង​បំផុត​ក្នុង​ឆ្នាំ ១៩៤៦។
ម៉ូតូ​ដែល​រចនា​ជា​ប្រភេទ​អគ្គិសនី​សុទ្ធ​ឡើងវិញ ដែល​ស្គាល់​ជា Vespa Elettrica មាន​សមត្ថភាព​បើកបរ​លើ​ចម្ងាយផ្លូវ ១០០ គីឡូម៉ែត្រ និង​កា​រសាក​ថាមពល​អាគុយ​ប្រមាណ ៤ ម៉ោង។
ក្រុមហ៊ុន Piaggio Group នៅតែ​មិន​បង្ហើប​ប្រាប់​អំពី​តម្លៃ​របស់​ម៉ូតូ​ម៉ូដែល​ចាស់​ស៊េរី​ថ្មី​នេះឡើយ រួមទាំង​ល្បឿន​របស់​វា​ថែមទៀត។ ក្រុមហ៊ុន​ធ្លាប់​ត្រូវបាន​ព្រល​យថា Vespa Elettrica នឹងមាន​ល្បឿន​ត្រឹម ៣០ គីឡូម៉ែត្រ​ក្នុង ១ ម៉ោង ពេល​ជ្រើស​រើសយក​ប្រភេទ​បើកបរ​ស្ទួយ​បរិស្ថាន។
ក្រុមហ៊ុន​នានា បាន​ឲ្យ​ដឹងថា ម៉ូតូ​អូតូ នឹង​បំពាក់​ប្រព័ន្ធ​វៃឆ្លាត ដែល​អាច​ឲ្យ​អ្នកបើកបរ​ប្រើ​ផែនទី​ពិតប្រាកដ និង​ទិន្នន័យ​ចរាចរណ៍ ព្រមទាំង​សមត្ថភាព​ដឹង បើ​មាន​អ្នកថ្មើរជើង​ត្រៀម​ឆ្លងកាត់​ផ្លូវ។
អ្នកជិះ​ក៏​នឹងអាច​ភ្ជាប់​ជាមួយ​ទូរស័ព្ទដៃ​ដើម្បី​ជិះ​កាន់តែ​ងាយ​ដោយ​ប្រើ​ប្រព័ន្ធ​ប៊្លូធូស​ថែមទៀត។ ចំពោះ​តម្លៃ គេ​ជឿថា Electtrica មានតម្លៃ​ប្រហាក់ប្រហែល​ម៉ូដែល Vespa ចុងក្រោយ ទោះបីជា​ក្រុមហ៊ុនមេ Piaggio Group មិន​ប្រកាស​ជា​ផ្លូវការ​ក៏ដោយ។
អាគុយ​របស់ Vespa Elettrica អាច​សាក​ថាមពល​បាន​រាប់ពាន់​ដង ដែល​ស្មើនឹង​អាយុកាល ១០ ឆ្នាំ មុន​វា​បាត់បង់​អានុភាព ២០ ភាគរយ។ នេះ​បើ​យោងតាម​វេប​សាយ Engadget៕HR
