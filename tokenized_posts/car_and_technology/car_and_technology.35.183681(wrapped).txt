
វិស្វករ​ជប៉ុន ផលិត​មនុស្ស​យន្ដ​យក្ស​កម្ពស់​ជាង ៨ ម៉ែត្រ​ចេញពី​ក្ដី​ស្រមៃ​របស់​កុមារ 

ក្រុង​តូក្យូ: ពី​កុមារភាព​ធំធាត់​ក្នុងប្រទេស​ជប៉ុន វិស្វករ ម៉ា​សា​គិ ណា​ហ្គូម៉ុ តែងតែ​សុបិន​ចង់​ឡើង​បញ្ជា​ឈុត​ក្រោះ​ម៉ូ​បាល់ ស៊ូត ហ្គាន់​ដាំ ផ្ទាល់ខ្លួន។ ពេល​ធំដឹងក្ដី ទីបំផុត​លោក​អាច​សម្រេច​ក្ដី​សុបិន​មួយ​នេះ។
លោក ណា​ហ្គូម៉ុ បាន​បង្កើត​រ៉ូ​បូត LW-Mononofu កម្ពស់ ៨,៥៣ ម៉ែត្រ ទម្ងន់ ៧ តោន ជា​គម្រោង​សម្រាប់​ឲ្យ​និយោជក​របស់លោក ជា​ក្រុមហ៊ុន​ផលិត​គ្រឿងម៉ាស៊ីន​ឧស្សាហកម្ម Sakakibara Kikai។
រ៉ូ​បូត​ដែក​ចំណាយពេល ៦ ឆ្នាំ​ក្នុង​ការផលិត ហើយ​វា​ទំនងជា​រ៉ូ​បូត​ដែក​ដ៏​ធំ​បំផុត​ក្នុង​លោក ដែល​លោកអ្នក​អាច​មានឱកាស​បាន​ជិះ និង​បញ្ជា​ផ្ទាល់។ វា​អាច​កម្រើក​ដៃ និង​ម្រាមដៃ ធ្វើ​ចលនា​តួខ្លួន​ខាងលើ និង​ដើរ​ទៅមុខ​ឬ​ថយក្រោយ​ក្នុង​ល្បឿន​ខ្យង​វារ ១ គីឡូម៉ែត្រ​ក្នុង​មួយ​ម៉ោង។ មិន​ខុសពី​មនុស្ស​យន្ដ​ដទៃ វា​ក៏​បំពាក់​ជាមួយ​នូវ​អាវុធ​ផងដែរ ជា​កាំភ្លើង​ដែក ដែល​អាច​បាញ់​គ្រាប់​បាល់​អេ​ប៉ុង​ក្នុង​ល្បឿន ១៤០ គីឡូម៉ែត្រ​ក្នុង​មួយ​ម៉ោង។
មនុស្ស​យន្ត​បំពាក់​ដោយ​ថាមពលអគ្គិសនី AC កម្លាំង ២០០ វ៉ុល និង​អាគុយ DC ២៤ វ៉ុល។ កន្លែង​បញ្ជា​មាន​ស្នាប់ដៃ ឈ្នាន់ និង​ប៊ូតុង​ជាច្រើន​ដែល​អ្នកជិះ​អាច​ប្រើ​ដើម្បី​គ្រប់គ្រង​ចលនា​រ៉ូ​បូត ព្រមទាំង អេក្រង់​ទូរទស្សន៍​បង្ហាញ​ពី​រូបភាព​វីដេអូ​ថត​ផ្ទាល់​ដោយ​កាមេរ៉ា​បំពាក់​នៅ ៥ ចំណុច​លើ​រាងកាយ​ដ៏​ធំ​របស់​វា។
លោក ណា​ហ្គុម៉ុ អាយុ ៤៤ ឆ្នាំ បាន​និយាយថា៖ «វា​គ្រាន់តែ​ជា​របស់​លេង​ប៉ុណ្ណោះ។ ប៉ុន្ដែ​ខ្ញុំ​ចង់បាន​បទពិសោធ​បញ្ជា​គ្រឿងយន្ដ និង​សម្រេច​ក្ដី​ស្រមៃ​ពី​កុមារភាព។ ខ្ញុំ​នឹង​រីករាយ បើ​មនុស្ស​ជាច្រើន​ចូលចិត្ដ​រ៉ូ​បូត​នេះ»៕HR
