
ទូរស័ព្ទ​បណ្ដេញ​មូស ដំបូង​បំផុត​ក្នុង​លោក​តម្លៃ​តែ​ជាង ១០០ ដុល្លារ 

ក្រុង​សេអ៊ូល: កាន់តែ​សម្បូរបែប​ជាមួយ​បច្ចេកវិទ្យា​បណ្ដេញ​មូស​នៅលើ​ទូរស័ព្ទដៃ។ ក្រុមហ៊ុន​កូរ៉េខាងត្បូង LG ទើបបាន​ចេញលក់​ទូរស័ព្ទ​បណ្ដេញ​មូស​ជាលើកដំបូង​ក្នុង​លោក ដែល​ប្រើ​រលក​សំឡេង​អ៊ុល​ត្រា​សូនិក​ដើម្បី​រារាំង​ទ័ព​ជញ្ជក់ឈាម​មិន​ឲ្យ​មក​ក្បែរ។
ដោយមាន​ឈ្មោះថា LG K7i ឧបករណ៍​បច្ចេកវិទ្យា​សម័យថ្មី​នេះ​ត្រូវបាន​តាំង​បង្ហាញ​នៅ​ព្រឹត្ដិការណ៍ India Mobile Congress កាលពី​សប្ដាហ៍​មុន និង​ទទួលបាន​ការចាប់អារម្មណ៍​ច្រើន ដែល​វា​អាច​នឹង​លក់ដាច់​បំផុត​ក្នុង​បណ្ដា​ប្រទេស​សម្បូរ​មូស។
ដោយ​ផ្សព្វផ្សាយ​ជា​ទូរស័ព្ទ​តម្លៃថោក​ប្រមាណ ១៧៧ ដុល្លារ LG K7i បំពាក់​នូវ​ប្រព័ន្ធ​ប្រតិបត្ដិការ Android 6.0 Marshmallow កាមេរ៉ា​ក្រោយ 8MP ជាមួយ​ពន្លឺ LED។
ប៉ុន្ដែ K7i មាន​អត្ថប្រយោជន៍​ដ៏​អស្ចារ្យ ដែល​ប្រើ​បច្ចេកវិទ្យា «បណ្ដេញ​មូស» ជាមួយ​រលក​សំឡេង​អ៊ុល​ត្រា​សូនិក។ ភ្ជាប់​ទៅនឹង​ផ្នែក​ខាង​ខ្នង​នៃ​ទូរស័ព្ទ​សម្រាប់​ប្រើប្រាស់​ជាពិសេស​ក្នុង​ការបណ្ដេញ​មូស។ រលក​សំឡេង​អ៊ុល​ត្រា​សូនិក ត្រូវបាន​ក្រុមហ៊ុន អះអាងថា អាច​បណ្ដេញ​មូស​បាន ៧២ ភាគរយ និង​មិន​ប៉ះពាល់​ដល់​មនុស្ស។
ប៉ុន្ដែ​សមាគម​គ្រប់គ្រង​មូស​អាមេរិក បាន​ដកស្រង់​ការសិក្សា​ចំនួន ១០ រយៈពេល ១៥ ឆ្នាំ​ចុងក្រោយ ដែល​បាន​រិះគន់​សំឡេង​អ៊ុល​ត្រា​សូនិ​កថា​គ្មាន​ប្រសិទ្ធភាព​បណ្ដេញ​មូស។
ឥណ្ឌា​ចំណាយ​ប្រាក់​ជាង ៧០០ លាន​ដុល្លា​រលើ​ថ្នាំ​សម្លាប់​សត្វល្អិត​ក្នុងផ្ទះ​រៀងរាល់ឆ្នាំ។ ដូច្នេះ​ទូរស័ព្ទ​បណ្ដេញ​មូស LG K7i នឹងអាច​ទទួលជោគជ័យ​នៅ​បណ្ដា​ប្រទេស​សម្បូរ​មូស ដូចជា ឥណ្ឌូនេស៊ី និង​ថៃ​ជាដើម៕HR
