
កង់​បំពាក់​ឧបករណ៍​អាច​បំប្លែង​សំណើម​ខ្យល់​ទៅជា​ទឹក​ពិសា 

ក្រុង​វីយែន: ស្តាប់​មើលទៅ​ហាក់ដូច​ជាមាន​វេទមន្ត​អ៊ី​ចឹង! តែ​ការពិត គឺជា​បច្ចេកទេស​ទំនើប​ជាមួយ​ឧបករណ៍​បន្ទះ​សូឡា Fontus តម្លៃ​តែ ១០០ ដុល្លារ​ប៉ុណ្ណោះ​អាច​ទាញយក​ចំហាយទឹក​ចេញពី​បរិយាកាស​ផលិត​ជា​ទឹកផឹក​បាន។
Fontus គឺជា​ឧបករណ៍​មាន​យីហោ​ល្បី​ដែលមាន​មូលដ្ឋាន​នៅ​ទីក្រុង​វីយែន ប្រទេស អូទ្រីស របស់​វិស្វករ គ្រី​ស្តូ រ៉េ​តេហ៊្សា។ ឧបករណ៍​នេះ​អាច​ស្រូប​ចំហាយទឹក​ពី​ខ្យល់​មក​បំប្លែង​ជា​ទឹកផឹក​បាន។
លោក គ្រី​ស្តូ រ៉េ​តេហ៊្សា ថ្លែងថា៖ «វា​អាច​ស្រូប និង​បំប្លែង​ជា​ទឹកបាន​លឿន ហើយ​បង្ហូរ​ចូល​ដប​ទឹក​ភ្លាម​តែម្តង»។
តើ​ឧបករណ៍ Fontus នេះ​ចំណាយពេល​ប៉ុន្មាន​ក្នុង​ការផលិត​បាន​ទឹកផឹក និង​មាន​ចំណុះ​ប៉ុនណា​ដែរ? អាស្រ័យ​លើ​កត្តា​អាកាសធាតុ។ រយៈពេល​មួយ​ម៉ោង វា​អាច​ផលិត​ទឹកបាន​កន្លះ​លីត្រ តែ​វា​ក៏​ត្រូវការ​លក្ខខណ្ឌ​សីតុណ្ហ​ភាពល្អ​មាន​អំណោយផល​ចន្លោះ​ពី ២៨,៨ ទៅ ៤០ អង្សា​សេ និង​លក្ខខណ្ឌ​មាន​សំណើម​ចន្លោះ​ពី ៨០ ទៅ ៩០ ភាគរយ​ដែរ។
បើទោះបីជា​ឧបករណ៍​ផលិត​ទឹក Fontus អាច​ចម្រោះ​ធូលី កម្ទេចកម្ទី ឬ​សត្វល្អិត​នានា​ក្តី តែ​គេ​ក៏​មិន​ប្រាកដថា ទឹក​ដែល​ផលិត​នោះ​អស់​ជាតិពុល​អត់?
លោក គ្រី​ស្តូ រ៉េ​តេហ៊្សា បាន​សារភាពថា៖ «ទឹក​ដែល​បាន​ពី​ឧបករណ៍ Fontus ស្អាត​បាន ក៏​អាស្រ័យ​ដោយ​បរិយាកាស​ដែរ។ តែ​ជាទូទៅ​គេ​ច្រើន​ជិះកង់​លេងកម្សាន្ត​នៅ​តំបន់​ព្រៃ​និង​សម្បូរ​ធម្មជាតិ ដូច្នេះ ទឹក​ដែល​ចម្រាញ់​មក​ក៏​ស្អាត​ល្មម​អាច​ផឹក​បានដែរ»៕PR
