
ទូកហោះ​ចំអើត​លើទឹក ដូច​ក្នុង​រឿង ជេម​ស៍ ប៊​ន មាន​លក់​ហើយ 

ក្រុង​ឡុង​ដ៍: យានជំនិះ​ចម្លែក ដែល​ស្រដៀងនឹង​ក្នុង​ភាពយន្ត​ស៊ើបអង្កេត​រឿង ជេម​ស៍ ប៊​ន បាន​រំលេច​រូបរាង​លើ​ទីផ្សារ​ហើយ។ អាច​ហៅថា ទូកហោះ Quadrofoil Q2S ជា​យាន​អាច​ជិះ​បាន​ពីរ​នាក់ និង​ប្រើ​បច្ចេកវិទ្យា​ហោះ​លើ​ផ្ទៃ​ទឹក ជាមួយ​ម៉ូទ័រ​អគ្គិសនី។
ជាមួយនឹង​គ្រោងឆ្អឹង​អាលុយមីញ៉ូម ទម្ងន់​ត្រឹមតែ ១០០ គីឡូក្រាម ទូកហោះ​នេះ​អាច​បណ្ដែត​ខ្លួន​លើ​ផ្ទៃ​ទឹក ដោយ​ជើង​វា​ប៉ប្រះ​ទឹក ជាមួយ​ល្បឿន​កំពូល ៤០ គីឡូម៉ែត្រ​ក្នុង ១ ម៉ោង។
ដោយសារតែ​វា​ធ្វើ​ចលនា​ផុតពី​ទឹក ដូច្នេះ​ទូកហោះ Quadrofoil Q2S ក៏មាន​សំឡេង​ម៉ាស៊ីន​ស្ងាត់​ផងដែរ។
តាម​ការពិតទៅ គំនិត​ផលិត ទូកហោះ ត្រូវបាន​អភិវឌ្ឍ​អស់​រយៈពេល​ជាច្រើន​ឆ្នាំ ទើបតែ​រំលេច​រូបរាង​នៅពេលនេះ។ ទូកហោះ​ប្រមាណ​ជា ១០០ គ្រឿង​ត្រូវបាន​ទិញ ហើយ​នឹងត្រូវ​ដឹកជញ្ជូន​ដល់​អតិថិជន​ជុំវិញ​ពិភពលោក​នៅ​ឆ្នាំក្រោយ។
ទូកហោះ​ដែល​មានតម្លៃ ២៨ ១៤៤ ដុល្លារ​ក្នុង​មួយគ្រឿង ដំណើរការ​ដោយ​ម៉ូទ័រ​អគ្គិសនី ដែល​អ្នកជំនាញ​បាន​គណនា​ថា អ្នកនឹង​ចំណាយ​ប្រាក់​ត្រឹមតែ ១,៣០ ដុល្លារ​សម្រាប់​ការធ្វើដំណើរ​រយៈពេល ១ ម៉ោង។ កា​រសាក​ថ្ម​ម្ដង​អាច​ឲ្យ​ទូកហោះ​ធ្វើដំណើរ​បាន​ចម្ងាយ ១០០ គីឡូម៉ែត្រ។ សម្រាប់​ម៉ូដែល​ផ្ទុក​បាន​មនុស្ស ៤ នាក់​កំពុង​ត្រូវ​ស្ថិត​ក្នុងដំណាក់កាល​អភិវឌ្ឍន៍​នៅឡើយ។
ស្ថាបនិក​ជនជាតិ​ស្លូវេ​នី​ដែល​បង្កើត​ទូកហោះ​នេះ​បាន​អះអាងថា វា​ជា​យាន​លើទឹក​ដែល​មិន​ប៉ះពាល់​ដល់​បរិស្ថាន​ទាល់តែសោះ។ យាន Quadrofoil Q2S មាន​លំនឹង​ល្អ មិន​ងាយ​លិច និង​ធ្វើ​ពី​វត្ថុធាតុ​មុន​បង្ក​សំណល់​ប៉ះពាល់​បរិស្ថាន​ទៀតផង៕
