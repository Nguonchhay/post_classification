
មែរ​សឺដេស ដែល​អាច​បរ​កាត់ ចម្ការមីន​ដោយ​សុវត្ថិភាព 

ក្រុង​ប៊ែរឡាំង: តើ​លក្ខណសម្បត្តិ​បែបណា​ទើប​ធ្វើ​ឲ្យ​រថយន្ត​មួយ​មាន​សុវត្ថិភាព​បំផុត​ក្នុង​លោក​នោះ? ពេល​គេ​និយាយ​ពី​ពិន្ទុ​ផ្នែក​សុវត្ថិភាព​ទប់​ទល់នឹង​គ្រាប់កាំភ្លើង Ballistic Rating រថយន្ត​នោះ​ច្បាស់ជា​មានគុណ​ភាពល្អ។
នោះ​ហើយ​គឺជា​រថយន្ដ​មែរ​សឺដេស ម៉ូដែល Mayback S600 Guard កំពូល​ប្រណីត ដែល​បានឈ្នះ​ពាន​សុវត្ថិភាព​កម្រិត​ខ្ពស់បំផុត​ក្នុង​ពិភពលោក។
យ៉ាងណាមិញ ចង់​ធ្វើជា​ម្ចាស់​រថយន្ដ​សុវត្ថិភាព​បំផុត វា​មិនមាន​តម្លៃថោក​នោះទេ ខណៈ​ម៉ូដែល​ការពារ​គ្រាប់​នេះ មានតម្លៃ​ដើម​ចេញពី​រោងចក្រ រហូត ៦១ ម៉ឺន​ដុល្លារ ដោយ​មិន​គិត​តម្លៃ​បរិក្ខារ​បន្ថែម និង​តម្លៃ​ពន្ធ​នានា​ផង។
ចំណុច​ដំបូង រថយន្ត​នេះ​ស្រោប​ដែក​ពិសេស​ដែល​រុំ​ព័ទ្ធ​បន្ទប់ កាប៊ីន រួម​ទាំងគ្រប់​ចន្លោះប្រហោង​រវាង​តួ និង​ស្បែក​ខាងក្រៅ​ដែល​ហាក់ដូចជា​រថយន្ដ​ពាសដែក​អ៊ី​ចឹង។
នៅ​ចំណុច​សំខាន់បំផុត បរិវេណ​ដែក​ដែល​ត្រូវ​ប្រើ​មាន​កម្រាស់​ទ្វេដង​ដើម្បី​ឲ្យ​កាន់តែ​ប្រាកដថា គ្រាប់កាំភ្លើង​គ្រប់​ប្រភេទ​មិនអាច​ជ្រៀតចូល​តាមចន្លោះ​បន្ទះ​ណាមួយ​ឡើយ។
អតិថិជន​ចង់​ជាវ​រថយន្ដ​នេះ​ត្រូវ​ឆ្លងកាត់​ការត្រួតពិនិត្យ​ប្រវត្តិរូប​ជាមុន។
គ្រប់​តួ​បង្អួច​បំពាក់​កញ្ចក់​ឡា​មី​ណេត​ដ៏​ក្រាស់​បំផុត និង​ស្រោប​កា​បោន​ក្រាស់​នៅ​ផ្នែក​ខាងក្នុង​ដើម្បី​ទប់​កញ្ចក់​មិន​ឲ្យ​បែក​ខណៈ​មានការ​វាយប្រហារ​លើ​អ្នកដំណើរ។
សូម្បីតែ​នៅ​ផ្នែក​ចំហៀង​ស្ថិត​ខាងក្រោម​រថយន្ដ​ក៏មាន​ស្រទាប់​ការពារ​ដែល​ទប់​ទល់នឹង​ការ​បំផ្ទុះ ខណៈ​បើកបរ​ជាន់មីន ឬ ក៏​កាត់​ម្ការ​មីន។
អតិថិជន​ទ្រព្យ​ស្ដុក​ដែល​ខ្លាច​អស់​ជីវិត​ព្រោះតែ​សម្បូរ​សត្រូវ​នោះ ពួកគេ​អាច​កុម៉្មង់​ឲ្យ​បំពាក់​ឧបករណ៍​បញ្ចេញ​ខ្យល់​អុកស៊ីសែន​ទៅក្នុង​តួ​រថយន្ដ​ដែល​មានតម្លៃ​ជិត ១ ម៉ឺន​ដុល្លារ​បន្ថែម ក្នុងករណី​មាន​ការវាយប្រហារ​ដោយ​ឧស្ម័ន។
បរិក្ខារ​ខាងក្នុង​រថយន្ដ​មាន​ភាព​ប្រណីត​សមជា​រថយន្ដ​ប្រមុខរដ្ឋ​ធំៗ។
មែរ​សឺដេស​បេន​ស៍ ក៏បាន​គិតគូរ​ដល់​សុវត្ថិភាព​កៅស៊ូ​កង់​រថយន្ដ​ដោយ​បំពាក់​នូវ​ប្រភេទ​កៅស៊ូ​កង់ «Proceed On Function» ដែល​រង្វង់​ដែក​នៃ​កង់​ទប់​កម្លាំង​ទម្លុះ​របស់​គ្រាប់កាំភ្លើង​មិន​ឲ្យ​ធ្លាយ​ចូល​សាច់​កៅស៊ូ​បានឡើយ។
បរិក្ខារ​បន្ទាប់បន្សំ​ជាច្រើន​ទៀត​ត្រូវបាន​កែកុន​សម្រាប់​ជា​សុវត្ថិភាព​បន្ថែម ខណៈ​ធុងសាំង​បំពាក់​បច្ចេកវិទ្យា​ជួសជុល​ដោយខ្លួនឯង​ដែល​ប្រើ​ក្នុង​ឧទ្ធម្ភាគចក្រ​ការពារ​គ្រាប់​ផ្ទុះ។
ជាមួយនឹង​ម៉ាស៊ីន V6 ទែ​របូ​ភ្លោះ ចំណុះ ៦,០ លីត្រ កម្លាំង ៥២៣ សេះ អ្នកដំណើរ និង​តៃកុង​នឹង​គ្មាន​ក្ដីបារម្ភ​ចំពោះ​ការវាយប្រហារ​ដោយ​គ្រាប់បែកដៃ​នោះទេ។
បើ​បច្ចេកវិទ្យា​ការពារ​គ្រាប់​នេះ​នៅ​មិនទាន់​ស្កប់ចិត្ដ​អ្នក​ទៀត​ដោយសារតែ​ពិបាក​យករួចខ្លួន នៅមាន​ជម្រើស​ការពារ​ទៀត ដោយ​ការប្រើប្រាស់​ប៊ូតុង​អាវុធ​សុវត្ថិភាព​ដែល​បំពាក់​នៅ​ឃ្លប់​ខាងក្រោយ​ក្នុង​ទឹកប្រាក់​បន្ថែម​ជាង ២៥០០ ដុល្លារ។
ប៉ុន្ដែ​មុន​ពេលធ្វើការ​កុម៉្មង់​រថយន្ត​ក្រោះ​នេះ ក្រុមហ៊ុន​ផលិត​រថយន្ដ​អាល្លឺម៉ង់​ត្រូវ​ត្រួតពិនិត្យ​ប្រវត្តិរូប​អតិថិជន​ឲ្យ​បាន​ហ្មត់ចត់​ដើម្បី​ធានាថា អ្នកមាន​សិទ្ធិ​ប្រើ​វា​ឬក៏​អត់?
ក្រុមហ៊ុន​ត្រូវ​បញ្ជាក់​ឲ្យ​ច្បាស់​ថា រថយន្ត​មហា​សុវត្ថិភាព​នេះ​មិន​ត្រូវបាន​ជាវ​ក្នុង​បំណង​ធ្វើ​បទល្មើស​ផ្សេងៗ៕HR
