
កង្ហា​ត្រជាក់​និង​សម្ងួត​ក្លៀក​ជប៉ុន​ជួយ​អ្នកមាន​ការ​ស្អុះស្អាប់​រដូវក្ដៅ 

ក្រុង​តូក្យូ: ដោយសារ​អាកាសធាតុ​កាន់តែ​ក្ដៅ​ខ្លាំង​ពីមួយ​ឆ្នាំទៅ​មួយឆ្នាំ ការរក្សា​ក្លៀក​ឲ្យ​ស្ងួត​ជានិច្ច​គឺជា​ភារៈ​ដ៏​លំបាក​មួយ។
ខណៈ​វិធី​ទប់ស្កាត់​ជាច្រើន​បាន​ពឹង​អាស្រ័យ​លើ​ថ្នាំ​បំបាត់​ក្លិន ជនជាតិ​ជប៉ុន​ដែល​និយម​ស្រាវជ្រាវ​អ្វី​ប្លែកៗ បាន​នឹកឃើញ​ដំណោះស្រាយ​បែប​បច្ចេកវិទ្យា​សម័យថ្មី រចនា​កង្ហារ​រ​បំពាក់​នៅត្រង់​ក្លៀក។
ផលិត​ដោយ​ក្រុមហ៊ុន​បច្ចេកវិទ្យា Thanko កង្ហារ​វ៉ា​គូ​ណូ ស៊ី​តា​គូ​រ៉ា ជា​កង្ហារ​តូច​ដែល​បំពាក់​ភ្ជាប់​ដៃអាវ​ផ្ដល់​ភាពត្រជាក់ និង​សម្ងួត​ញើស​ត្រង់​បរិវេណ​ក្លៀក។
ឧបករណ៍​នេះ​បំពាក់​ថាមពល​ថ្មពិល ៣ គ្រាប់ និង​អាច​សម្អាត និង​សម្ងួត​បរិវេណ​ក្លៀក​ស្ទើរ​ពេញមួយថ្ងៃ​អាស្រ័យ​លើ​ការប្រើ។
កង្ហារ​តូច​ទំហំ ៦០ x ៦៥ x ១៥ មិល្លីម៉ែត្រ ក៏​ធ្វើ​ឲ្យ​ត្រជាក់​ដល់​ទ្រូង សម្ងួត​ខ្លួន និង​ក​ដោយ​គ្រាន់តែ​ពាក់​ជាប់នឹង​អាវ​ផ្នែក​ខាងមុខ។
ជប៉ុន​លក់ កង្ហារ​វ៉ា​គូ​ណូ ស៊ី​តា​គូ​រ៉ា តម្លៃ ២៤ ដុល្លារ តែ​លោកអ្នក​នឹងត្រូវ​ទិញ​កង្ហារ​នេះ ២ ដោយសារ​លោកអ្នក​ចង់​បំពាក់​ភ្ជាប់នឹង​ក្លៀក​ទាំងសងខាង​ដែល​មានតម្លៃ ៤៨ ដុល្លារ៕HR
