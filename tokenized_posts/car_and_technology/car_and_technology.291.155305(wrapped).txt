
ក្រុមហ៊ុន Nike ដាក់​បង្ហាញ​ស្បែកជើង​ចងខ្សែ​ដោយខ្លួនឯង 

ក្រុង​ញូវយ៉កៈ ក្រុមហ៊ុន​ផលិត​សម្ភារ​កីឡា​របស់​អាមេរិក​គឺ​ក្រុមហ៊ុន Nike បានដាក់​បង្ហាញ​ស្បែកជើង​ចងខ្សែ​ដោយខ្លួនឯង​កាលពី​ថ្ងៃម្សិលមិញ​ដែលមាន​ឈ្មោះថា HyperAdapt 1.0 ដែល​នឹង​ចេញលក់​នៅ​ចុង​ឆ្នាំនេះ។
ឧបករណ៍​សេន​ស័រ​នៅ​កែងជើង និង​ដំណើរការ​ចង​ខ្សែស្បែកជើង​នៅពេលដែល​យើង​ដាក់​ជើង​ចូលក្នុង​ស្បែកជើង។ ប៊ូតុង​ពីរ​នៅ​សងខាង​ស្បែកជើង​អាច​ចុច​ដើម្បី​បន្ធូរ ឬ​បន្តឹង​ខ្សែស្បែកជើង។
ក្រុមហ៊ុន Nike ហៅ​កម្មវិធី​ចង​ខ្សែស្បែកជើង​នេះ​ថា «adaptive lacing»។ លោក Tinker Hatfield អ្នក​រចនា​ម៉ូដ​ប្រចាំ​ក្រុមហ៊ុន Nike បាន​ឲ្យ​ដឹង​ក្នុង​ពិធី​ដាក់​បង្ហាញ​នៅ​ទីក្រុង​ញូវយ៉ក​ថា​ក្រុមហ៊ុន​កំពុង​សិក្សា​លើ​តក្កកម្ម​ផ្សេងទៀត​ដែល​នឹង​ផ្តល់​ការកែសម្រួល​ដោយស្វ័យប្រវត្តិ។
ប៊ូតុង​នៅ​បាត​ស្បែកជើង​ដើម្បី​បន្ធូរ ឬ​បន្តឹង​ខ្សែ។ រូបថត សហការី
កាលពី​ឆ្នាំ ២០១៥ ក្រុមហ៊ុន Nike បានដាក់​បង្ហាញ​ស្បែកជើង​ដែល​អាច​ចងខ្សែ​ដោយ​ខ្លួនឯងបាន​បែបនេះ​ក្នុង​ចំនួន​តិចតួច​ដែល​សម្រប​ទៅតាម​អារម្មណ៍​របស់​អ្នក​ពាក់​ដែល​ស្បែកជើង​នោះ​មាន​ឈ្មោះថា Nike Mag ដែល​ល្បីល្បាញ​ដោយសារ​ខ្សែភាពយន្ត​រឿង Back to the Future វគ្គ​ទីពីរ។
ស្បែកជើង​នេះ​នឹងមាន​លក់​តែ​តាមរយៈ​ការដេញថ្លៃ​ប៉ុណ្ណោះ​នៅ​ឆ្នាំនេះ​ដោយ​ប្រាក់ចំណូល​ដែល​លក់បាន​ទាំងអស់​នឹងដាក់​ចូលក្នុង​មូលនិធិ Michael J. Fox Foundation សម្រាប់​ការស្រាវជ្រាវ​របស់​អង្គការ Parkinson ដែលជា​អង្គភាព​មិន​រកប្រាក់​ចំណេញ​មួយ​ដែល​បង្កើតឡើង​ដោយ​តារាភាពយន្ត​ដែល​សម្តែង​ជា Marty McFly ក្នុង​ខ្សែភាពយន្ត​នេះ៕ BP
