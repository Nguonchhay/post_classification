
Microsoft ចាប់​ដៃគូ​ផ្ដល់​ដំណើរការ​ស៊ីម LTE កុំព្យូទ័រ​យួរដៃ​លើកដំបូង 

ក្រុង​ញូវយ៉ក: Microsoft និង Qualcomm បានប្រកាស​ប្រើ​ស៊ីម​ដែល​នឹងអាច​ប្រើ​ជាមួយ​ម៉ូដែល​ថ្មី​ចុងក្រោយ Windows 10 Always Connected PCs ដែល​ត្រៀម​បង្ហាញខ្លួន​នាពេលខាងមុខ។
ប្រព័ន្ធ​ប្រតិបត្ដិការ​ទូរស័ព្ទ​នេះ​គ្រោង​ប្រើ​បច្ចេកវិទ្យា LTE បណ្ដាញ​ឥត​ខ្សែ ដើម្បី​ធានា​ពី​ការតភ្ជាប់​ទំនាក់ទំនង​ឥត​រអាក់រអួល មិន​ថា​មាន ឬ​មិនមាន WiFi ក៏ដោយ។
ក្រុមហ៊ុន​ទូរគមនាគមន៍​ចិន China Telecom នឹង​ផ្គត់ផ្គង់​បច្ចេកវិទ្យា LTE ក្នុងប្រទេស​ចិន ក្រុមហ៊ុន Telecom Italia (TIM) នឹង​រ៉ាប់រង​នៅ​អ៊ីតាលី និង EE ពង្រីក​វិសាលភាព​នៅ​ចក្រភពអង់គ្លេស ហើយ​ទីផ្សារ​សហរដ្ឋអាមេរិក នឹង​បំពាក់​បច្ចេកវិទ្យា​នេះ​ដោយ​ក្រុមហ៊ុន Sprint and Verizon។
អគ្គនាយករង Microsoft លោក Matt Barlow បាន​បន្ដថា៖ «ជាមួយ​ការផ្គត់ផ្គង់​ពី​ដៃគូ​ប្រតិបត្ដិ​ទូរស័ព្ទ​របស់​យើង អតិថិជន​ពេលនេះ​មានឱកាស​រីករាយ​នឹង​អ៊ីនធឺណិត​ល្បឿន​លឿន​បំផុត​ក្នុង​តម្លៃថោក​សមរម្យ គ្រប់ពេលវេលា និង​គ្រប់​ទីកន្លែង»។
Windows 10 Always Connected PCs ជា​ម៉ូដែល​កុំព្យូទ័រ​យួរដៃ​ដំបូង​ដែល​អាច​ទាញយក​អត្ថប្រយោជន៍​ដូច​ស្មា​តហ្វូន ហើយ​ថែមទាំង​ដើរលឿន​រហ័ស​ទាន់ចិត្ដ និង​ងាយស្រួល​បំផុត។ កុំព្យូទ័រ​យួរដៃ​បន្ទាប់មក​អាចជា Asus, HP និង Lenovo។
ប៉ុន្មាន​ឆ្នាំ​កន្លងទៅនេះ Microsoft បាន​ផលិត​កម្មវិធី App តាមរយៈ Windows Store។ ភ្ជាប់​ជាមួយ​អេក្រង់​ថាច់​ស្គ្រីន ស្គាល់​ប្រភេទ​កុំព្យូទ័រ​យួរដៃ​ជាច្រើន វា​អាច​ផ្ដល់​បទពិសោធ​ប្រើប្រាស់​មិនចាញ់​ស្មា​តហ្វូន និង​ថេប៊្លិត​ឡើយ៕HR
