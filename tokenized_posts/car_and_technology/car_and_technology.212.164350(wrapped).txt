
iPhone 7 តម្លៃ ១៧០០០ ដុល្លារ ធន់ និង​ស្រាល​បំផុត​ក្នុង​លោក 

ក្រុង​ប៊ែន: ក្រុមហ៊ុន​សម្ភារ​ប្រណីត​ស៊្វីស Golden Dreams ថ្មីៗនេះ​បានបង្ហាញ​ទូរស័ព្ទ iPhone 7 Carbon Concept Edition ជា​ម៉ូដែល​ដ៏​ពិសេស​នៃ​ទូរស័ព្ទ​ទំនើប​របស់ Apple ស្រោប​ស្បែក​ក្រែប​ផលិត​ដោយដៃ​ដែលមាន​ទម្ងន់​ស្រាល និង​មិន​ងាយ​បំបែក។
តែ​កុំអាល​អរ ព្រោះ​វា​មានតែ ៧៧ គ្រឿងក្នុង​លោក ដែល​មួយគ្រឿង​មានតម្លៃ ១៧ ០០០ ដុល្លារ។ ក្រុមហ៊ុន​ដែលមាន​មូលដ្ឋាន​នៅ​ក្រុង​ហ្សឺណែវ បាន​អះអាងថា ទូរស័ព្ទ iPhone 7 Carbon Concept Edition គឺជា​ស្មា​តហ្វូន​ដំបូង​បំផុត​ក្នុង​លោក​ដែល​ស្រោប​សម្បក​កា​បោន​សុទ្ធ​ផលិតឡើង​ដោយដៃ។
អគ្គនាយក Golden Dreams លោក អាឡេច​សាន់ ដ្រេ ម៉ាស​សុន បាន​និយាយថា លោក​ទទួលបាន​ការស្នើសុំ​ឲ្យ iPhone 7 កាន់តែ​ស្រាល និង​រឹងមាំ​ដើម្បី​បំពេញតម្រូវការ​អតិថិជន​ទ្រព្យ​ស្ដុក។ ពួកគេ​បាន​ចំណាយពេល ២ ឆ្នាំ​ស្រាវជ្រាវ​ពី​ការ​ស្រោប​សម្បក​សារធាតុ​កា​បោន​សុទ្ធសាធ។
សម្បក​ផលិត​ពី​សារធាតុ​កា​បោនហ្វៃបឺ (ស្បែក​ក្រែប) ដូច​នឹង​សម្បក​រថយន្ដ Formula 1 និង​ទូកក្ដោង America's Cup ជា​ប្រភេទ​កីឡា​ប្រើ​បច្ចេកវិទ្យា​ទំនើប​បំផុត។ ម៉ាស​សុន បាន​និយាយថា ទូរស័ព្ទ​ដ៏​វិសេស​នេះ​អាច​ទប់​ទល់នឹង​ការ​របក​កកិត និង​មិន​ងាយ​ធ្លាក់​បែក។
ដូច្នេះ​បើ​អ្នក​ចង់​ទម្លាក់​ទូរស័ព្ទ​ចោល​លេង អ្នក​មិនបាច់​បារម្ភ​ពី​ការ​ឆ្កូត ឬ​ប្រេះស្រាំ​ទេ។ សម្បក​យ៉ាង​ពិសេស​ថ្មីសន្លាង​នេះ​មាន​រូបរាង​ស្រដៀងនឹង​ដុំ​អាចម៍ផ្កាយ​និង​មាន​ការធានា​រយៈពេល ២ ឆ្នាំ ព្រមទាំង​គ្រឿងគ្រៅ​បន្ទាប់បន្សំ​យីហោ​ល្បីៗ​ខ្ចប់​ភ្ជាប់​ក្នុង​ប្រអប់៕
HR
