
ម៉ាស៊ីន​ស្កេន​តូច ជួយ​សេដ្ឋី​អស់​កង្វល់​រឿង​ទិញ​ប៉ះ​កាបូប​ប៊្រេន​ក្លែងក្លាយ 

ក្រុង​ញូវយ៉ក: ក្រុមហ៊ុន Entrupy ដែលមាន​មូលដ្ឋាន​នៅ​ទីក្រុង​ញូវយ៉ក ច្នៃ​ម៉ាស៊ីន​ស្កេន​តូច​អាច​បត់បែន​បាន​ដែល​អ្នកមាន​អាច​ប្រើ​ដើម្បី​ឆែក​គុណភាព​កាបូប​ប៊្រេនប៊្រេន​ត្រឹម​វេលា​ប៉ុន្មាន​វិនាទី​ប៉ុណ្ណោះ។
យោងតាម​ទិន្នន័យ​ពី​អង្គការ​ដើម្បី​សហប្រតិបត្ដិការ​សេដ្ឋកិច្ច និង​អភិវឌ្ឍន៍ បាន​ឲ្យ​ដឹងថា ឧស្សាហកម្ម​ផលិតផល​ក្លែងក្លាយ​នៅ​ទូទាំង​សកលលោក​មានតម្លៃ​រហូតដល់ ៤៦០ ពាន់​លាន​ដុល្លារ ដែល​ភាគច្រើន​ពាក់ព័ន្ធ​នឹង​ផលិតផល​ប្រណី​តៗ​ក្លែងក្លាយ​ចាប់ពី​យីហោ ដូចជា Louis Vuitton ឬ Chanel ជាដើម។
បញ្ហា​ចំពោះ​ផលិតផល​ក្លែងក្លាយ​គឺថា ផលិតផល​ទាំងនោះ​ត្រូវបាន​ផលិតឡើង​យ៉ាង​ល្អ​ដែល​ភ្នែក​មនុស្ស​មើល​ច្រឡំ​ពី​ផលិតផល​ពិត។ ដូច្នេះ ត្រូវមាន​បច្ចេកវិទ្យា​ជំនួយ។
ម៉ាស៊ីន​ស្កេន Entrupy ភ្ជាប់​ទៅនឹង​ទូរស័ព្ទ និង​ដំណើរការ​ជាមួយ​កម្មវិធី (App)។ វា​អាច​ស្កេន​រូបភាព​ភាគល្អិត​នៃ​ផលិតផល សម្ភារ​ប្រើប្រាស់ និង​វត្ថុ​សិប្បកម្ម ប្រកបដោយ​គុណភាព​ខ្ពស់ រួច​ប្រៀបធៀប​រូបភាព​ទាំងនេះ​លើ​ទិន្នន័យ​រូបភាព​រាប់លាន​អំពី​កាបូប​យីហោ​ល្បីៗ​ជាង ៣ ម៉ឺន។
បច្ចេកវិទ្យា​សិក្សា​ស៊ីជម្រៅ​ពីក្រោយ​ឧបករណ៍​ស្កេន Entrupy មាន​ភាព​សុក្រឹត ៩៧ ភាគរយ ហើយ​ចាប់ពី​ខែសីហា​ឆ្នាំនេះ វារឹតតែ​ទទួលបាន​លទ្ធផល​រហូតដល់ ៩៨,៥ ភាគរយ។
Entrupy មិន​លក់​ម៉ាស៊ីន​វៃឆ្លាត និង​កម្មវិធី​ទូរស័ព្ទ​ខ្លួន​ឡើយ។ ក្រុមហ៊ុន​គិតថ្លៃ​សេវាកម្ម​ជួល​ស្កេន​ក្នុង​អត្រា ៥ ដង ៩៩ ដុល្លារ​ក្នុង​មួយខែ ៣០ ដង តម្លៃ ៣៩៩ ដុល្លារ និង ១០០ ដង​តម្លៃ ៩៩៩ ដុល្លារ ដែល​អត្រា​នេះ​អត់​បញ្ហា​សម្រាប់​លំដាប់​សេដ្ឋី៕HR
