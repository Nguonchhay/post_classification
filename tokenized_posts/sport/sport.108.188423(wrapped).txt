
កី​ឡ​ការិនី​ស្នូឃ័រ​ដ៏​ឆ្នើម​របស់​កម្ពុជា ទៅ​វគ្គ​ពាក់កណ្តាល​ផ្តាច់ព្រ័ត្រ​ថ្ងៃនេះ 

ភ្នំពេញ:  កីឡាការិនី​ស្នូឃ័រ និង​ប៊ីយ៉ា ស្រួ​ង ភា​វី ដ៏​ឆ្នើម​របស់​ព្រះរាជាណាចក្រ​កម្ពុជា នឹងត្រូវ​ឈានទៅ​វគ្គ​ពាក់កណ្តាល​ផ្តាច់ព្រ័ត្រ​ហើយ​នៅ​ថ្ងៃព្រហស្បតិ៍​នេះ ក្នុង​ព្រឹត្តិការណ៍​ប្រកួត​កីឡា​ប៊ីយ៉ា និង​ស្នូឃ័រ​ជ្រើសរើស​ជើងឯក​ពិភពលោក​ឈ្មោះថា 3-Cushion – World Championship Ladies លើក​ទី៨ នៅ​ប្រទេស​តួ​ក​គី។
លោក គីម ម៉ាន់​សីក គ្រូបង្វឹក​សញ្ជាតិ​កូរ៉េខាងត្បូង បាន​ប្រាប់​ភ្នំពេញ ប៉ុស្តិ៍ កាល​ពីព្រឹកមិញ​ថា៖   «គិតទៅ​ស្រួង ភា​វី នៅសល់តែ ២ ប្រកួត​ទៀត​ប៉ុណ្ណោះ​គឺ​នឹងត្រូវ​បញ្ចប់ ហើយ​ប្រសិនបើ​ឈ្នះ ២ ទៀត​គឺ​ឈានដល់​ឈ្នះ​មេដាយមាស​ហើយ»។ 
លោក​បាន​បញ្ជាក់ថា ក្នុង​ដំណើរ​ទៅ​វគ្គ​ពាក់កណ្តាល​ផ្តាច់ព្រ័ត្រ ភា​រី បាន​យកឈ្នះ​កីឡាការិនី​ដាណឺម៉ាក Jeanette Jensen ក្នុង​លទ្ធផល​ពិន្ទុ ២៥ ទល់ ៧ និង​ឈ្នះ​កីឡាការិនី​ជប៉ុន យ៉ាង​តឹងតែង​ក្នុង​ពិន្ទុ ២៥ ទល់ ២៤ ដែល​ធ្វើ​ឲ្យ ស្រួ​ង ភា​វី រក្សា​កំណត់ត្រា​ឈ្នះ៣ប្រកួត​ជាប់ៗ​គ្នា​ក្នុង​ពូល។ 
លទ្ធផល​ពី​ការប្រកួត​របស់​កីឡាការិនី​កម្ពុជា ស្រួ​ង ភា​រី (ឆ្វេង) ក្នុង​វគ្គ៨នាក់​ចុងក្រោយ។ រូបថត Facebook
ក្នុង​ការប្រកួត​វគ្គ ៨ នាក់​ចុងក្រោយ ស្រួ​ង ភា​វី ធ្វើបាន​កាន់តែ​ល្អ ដោយ​យកឈ្នះ​កីឡាការិនី​កូឡុំប៊ី Claudia Lalinde ដោយ​លទ្ធផល​ល្អ​ជាង​មុន ៣០ ទល់ ១៦ ពិន្ទុ ដើម្បី​បន្ដដំណើរ​ទៅ​វគ្គ ៤ នាក់​ចុងក្រោយ​តែម្ដង។
ក្នុង​ការប្រកួត​វគ្គ​ពាក់កណ្តាល​ផ្តាច់ព្រ័ត្រ​នៅថ្ងៃនេះ លោក​គ្រូបង្វឹក គីម​ម៉ាន់​សីក បាន​អះអាងថា ការប្រកួត​ចូលដល់​វគ្គ​លំបាក និង​ស្វិតស្វាញ​ពីព្រោះ​ជួប​គូប្រជែង​ចាស់​មកពី​ប្រួ​ទេស​ជប៉ុន​គឺ​កីឡាការិនី​ជប៉ុន Orie Hida ដែល​បាន​ចាញ់​ភា​រី ទាំង​ប្រផិតប្រផើយ ក្នុង​វគ្គ​ចែក​ពូល មុននឹង​ឆ្លងផុត​វគ្គ​នេះ​ដើម្បី​ទៅ​វគ្គ​ផ្តាច់ព្រ័ត្រ៕
