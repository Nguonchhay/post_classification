
ខ្សែការពារ Koscielny ថា អាជីព​ជា​មួយក្រុម​បារាំង បានបញ្ចប់​ហើយ 

ខ្សែការពារ​កណ្តាល Laurent Koscielny របស់​ក្លិប Arsenal ដែល​បាន​អវត្តមាន​ក្នុងពេល​ក្រុម​បារាំង ឈ្នះ​ពាន World Cup នៅ​រុស៊្សី ដោយសារតែ​របួស​នោះ បានបញ្ជាក់​កាលពី​ថ្ងៃអាទិត្យ​ថា អាជីព​ជា​អន្តរជាតិ​របស់គេ «បានបញ្ចប់​ហើយ»។
កីឡាករ​វ័យ៣៣ឆ្នាំ​រូបនេះ មានបំណង​ចូលនិវត្តន៍​ពី​ក្រុមបាល់ទាត់​ជម្រើស​ជាតិបារាំង ក្រោយ​យុទ្ធនាការ World Cup ប៉ុន្តែ រូបគេ​ត្រូវបាន​លុបឈ្មោះ​ចេញពី​ក្រុម របស់លោក Didier Deschamps សម្រាប់​ជុំ​ផ្តាច់ព្រ័ត្រ ក្រោយ​មាន​បញ្ហា​របួស​កាលពី​ខែឧសភា។
Koscielny បាន​ប្រាប់​សារព័ត៌មាន Canal Plus ថា៖ «ការ​រងរបួស​គឺជា​បញ្ហា ១ ការ​ឈ្នះ​ពាន World Cup គឺជា​រឿង ១ ទៀត។ ខ្ញុំ​គិតថា ជ័យជម្នះ​នេះ​ផ្តល់​ការឈឺចាប់​លើ​រាងកាយ​ខ្ញុំ​ជាង​បញ្ហា​របួស​របស់ខ្ញុំ​ទៅទៀត។ World Cup នឹង​នៅតែ​ជា​ដំណាក់កាល​ដ៏​ខ្មៅ​ងងឹត​នៃ​អាជីព និង​ជីវិត​របស់ខ្ញុំ»៕
