
ក្រុម​គុនដាវ នាំ​មេដាយ​សំរឹទ្ធ​ពី​ម៉ាឡេស៊ី មកដល់​ប្រទេស​កម្ពុជា 

ភ្នំ​ពេញៈ កីឡា​ការីនី​គុនដាវ​របស់​កម្ពុជា ៣ នាក់ បាន​នាំយក​មេដាយ​សំរឹទ្ធ ដែល​ពួកគេ​ដណ្តើមបាន​លើ​វិញ្ញាសា​ដាវ​កាប់​ជា​ក្រុម ក្នុង​ព្រឹត្តិការណ៍ Southeast Asian Fencing Federation (SEAFF) Championships 2018 មកដល់​មាតុភូមិ​វិញ កាលពី​ល្ងាច​ថ្ងៃពុធ ម្សិលមិញ បន្ទាប់ពី​បាន​ចូលរួម​ប្រកួត​នៅ​ទីក្រុង​គូ​ឡា​ឡាំ​ពួ ប្រទេស​ម៉ាឡេស៊ី តាំងពី​ថ្ងៃទី ២៩ ខែកញ្ញា និង​បានបញ្ចប់ កាលពី​ថ្ងៃទី ៣ ខែតុលា​នេះ។
លោក សុខ អាង អគ្គលេខាធិការ​សហព័ន្ធ​កីឡា​គុនដាវ​កម្ពុជា បាន​ប្រាប់ថា កីឡាការិនី ដែល​ឈ្នះ​បាន​មេដាយ​សំរឹទ្ធ ១ ក្នុង​ព្រឹត្តិការណ៍​នេះ មាន​កីឡាការិនី យី លីហ្សា,សន និ​ច និង ឆាយ លីន​លី ដែល​សុទ្ធតែជា​កីឡាការិនី​វ័យក្មេង​របស់​យើង។
លោក​បាន​បន្តថា៖ «ដោយសារ​ការប្រកួត​នេះ ជា​កម្រិត​មិន​គិតពី​អាយុ ធ្វើ​ឲ្យ​កីឡាការិនី​វ័យក្មេង​របស់​យើង ជួប​ប្រកួត​ជាមួយ​កីឡាការិនី ដែលមាន​បទពិសោធ​ច្រើន និង​ល្អ ពិបាក​ទប់ទល់ ព្រោះ​គេ​មាន​បច្ចេកទេស​ល្អ​ជាង​យើង ទាំង​លឿន និង​បច្ចេកទេស​យក​ពិន្ទុ។ ទោះជាយ៉ាងណា​លទ្ធផល​ដែល​យើង​បាន គឺ​មេដាយ​សំរឹទ្ធ​នេះ ជា​មោទនភាព​មួយ​ផងដែរ ក្នុង​លំដាប់​អន្តរជាតិ»។
ចំណែក​លោក សាន់ សុខ​សីហា គ្រូបង្វឹក​ដែល​ដឹកនាំ​ចេញទៅ​ប្រកួត​នេះ បាន​លម្អិត​ថា៖ «តាមពិត​មេដាយ​សំរឹទ្ធ ដែល​យើង​ទទួលបាន​នេះ​គឺ​បានមកពី​ការ​សន្សំ​ពិន្ទុ​ឈ្នះ​ក្នុង​ការប្រកួត​ម្នាក់ៗ ដោយ​យើង​មាន​ពិន្ទុ​ខ្ពស់​ជាងគេ ធ្វើ​ឲ្យ​យើង​ទទួលបាន​មេដាយ​សំរឹទ្ធ​នេះ បន្ទាប់ពី​ក្រុម​កម្ពុជា​យើង​បាន​ប្រកួត​ចាញ់​ក្រុម​ហ្វីលីពីន នៅ​វគ្គ​ពាក់កណ្តាល​ផ្តាច់ព្រ័ត្រ ខណៈ​ព្រឹត្តិការណ៍​នេះ​មាន ៦ ប្រទេស​ចូលរួម មាន​ប៊្រុយណេ កម្ពុជា​ហ្វី​លី​ពិន ឥណ្ឌូនេស៊ី ម៉ាឡេស៊ី និង​វៀតណាម»។
តាម​ការខិតខំ និង​ប្រឹងប្រែង​ខ្លាំង​របស់​សហព័ន្ធ​កីឡា​គុនដាវ​នេះ លោក សុខ អាង បាន​ប្រាប់​បន្ថែមថា៖ «កីឡា​គុនដាវ​នេះ មិនសូវមាន​កីឡាករ កីឡាការិនី​ច្រើន​ដូច​កីឡា​ប្រភេទ​ដទៃ ហើយ​សម្ភារ​ហ្វឹកហាត់​ក៏​មានតម្លៃ​ថ្លៃ​ទៀត។ មិនតែប៉ុណ្ណោះ​សហព័ន្ធ​របស់​យើង​ខ្សត់ខ្សោយ​ថវិកា​សម្រាប់​ទ្រទ្រង់​ពី​សប្បុរសជន ប៉ុន្តែ​ការតាំងចិត្ត និង​ស្រឡាញ់ កីឡា​គុនដាវ គឺ​បាន​ជំរុញ​ឲ្យ​អត្តពលិក​យើង គ្រូបង្វឹក និង​ថ្នាក់ដឹកនាំ​សហព័ន្ធ ជម្នះ​រាល់​ឧបសគ្គ​រហូតដល់​ដណ្ដើមបាន​មេដាយ​ថ្នាក់​អន្តរជាតិ​ជាបន្តបន្ទាប់»។
លោក​បាន​រំឭក​ថា តាមរយៈ​ការប្រឹងប្រែង​នេះ គឺ​កាលពី​ថ្ងៃទី ២ ដល់​ថ្ងៃ ៤ ខែឧសភា ឆ្នាំ ២០១៨ កីឡា​គុនដាវ បានឈ្នះ​មេដាយ​ចំនួន ៥ នៅ​ប្រទេស​សិង្ហបុរី ក្នុង​ព្រឹត្តិការណ៍ Asian Varsity Fencing Championship ហើយ​ក្នុង​មេដាយ​ទាំង ៥ នោះ យើង​ដណ្តើមបាន​មេដាយប្រាក់ ១ និង​សំរឹទ្ធ ៤ ដែល​លទ្ធផល​នេះ បាន​បង្ហាញថា គុនដាវ​មាន​ភាពជឿនលឿន​ជាង​មុន៕
