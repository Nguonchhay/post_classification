
សូត្រ ប៊ុន​ធី បន្ត​ឈ្នះ​ថៃ ខណៈ​អ៊ុំ វ​ណ្ណេត ទៅកាន់​វគ្គ​ផ្តាច់ព្រ័ត្រ 

ភ្នំពេញ: កីឡាករ​សូត្រ ប៊ុន​ធី បាន​បន្ត​ឈ្នះ​កីឡាករ​ថៃ Phat Ngenthon ដោយ​ពិន្ទុ ដើម្បី​ទទួលបាន ៣ ពិន្ទុ​បន្ថែម និង​ដើម្បី​ឈរ​ក្នុង​លំដាប់​កំពូល​តារាង​បណ្តោះអាសន្ន នៅ​ខាង​ពូល​កីឡាករ​កម្ពុជា ក្នុង​ការប្រកួត​ជម្រុះ​វគ្គ​សន្សំ​ពិន្ទុ​ខ្សែក្រវាត់​ខា​រ៉ា​បាវ​ទម្ងន់ ៦០ គីឡូក្រាម កាលពី​ថ្ងៃសៅរ៍។ ជាមួយគ្នានេះ កីឡាករ​កម្ពុជា​ម្នាក់ទៀត​ដែល​លេង​ក្នុង​ខ្សែក្រវាត់​នេះដែរ លី ភា មកពី​ក្លិប​សំរោងកោង​ខេត្តបាត់ដំបង បាន​បោះបង់​ការប្រកួត​ត្រឹម​ទឹក​ទី ៣ ក្រោយ​កីឡាករ​ថៃ Phat Maha បាន​ទាត់​ឲ្យ​ខូច​ជើង​ក្រោម​ក្នុង​ការប្រកួត​នៅលើ​សង្វៀន​អាស៊ីអាគ្នេយ៍។
នៅ​សង្វៀន​ប្រដាល់​ជាមួយគ្នានេះដែរ ក្នុង​វគ្គ​ជម្រុះ​ចុងក្រោយ​នៃ​ពានរង្វាន់​មួយទៀត​គឺ Ganzberg ទម្ងន់ ៦៥ គីឡូក្រាម​កាលពី​យប់​សៅរ៍ ដើម្បី​ដណ្តើម​កៅអី​វគ្គ​ផ្តាច់ព្រ័ត្រ​រវាង​កីឡាករ​ជា​មិត្ត​ជិតស្និទ្ធ​នឹងគ្នា អ៊ុំ វ​ណ្ណេត មកពី​ក្លិប​ព្រែកឯង​កីឡា និង​កីឡាករ​មាស សុជាតិ មកពី​ក្លិប​ឃ្លាំងមឿង​ខេត្តពោធិ៍សាត់ បាន​វាយគ្នា​អស់ពី​សមត្ថភាព ហើយ​លទ្ធផល​បាន​លើ វ​ណ្ណេត ជា​អ្នកឈ្នះ និង​បាន​សិទ្ធិ​ទៅ​ប្រកួត​វគ្គ​ផ្តាច់ព្រ័ត្រ​ដណ្តើមយក​ទឹកប្រាក់ ២៥០០ ដុល្លារ។
ការប្រកួត​របស់​សូត្រ ប៊ុន​ធី មកពី​បក្សី​ស្លាប​ដែក​លើក​នេះ​ជាមួយ​កីឡាករ​ថៃ Phat Ngenthon មាន​លក្ខណៈ​តឹងតែង និង​ស្វិតស្វាញ​បំផុត។
ការតស៊ូ​ដណ្តើម​ពិន្ទុ​គ្នា​ក្នុង​រយៈពេល​ត្រឹម៣ទឹក​ដំបូង គេ​មិនទាន់​មើលឃើញ​ពី​ខាងណា​មានប្រៀប​ពិន្ទុ​នាំមុខ​នៅឡើយ ស្រប​ពេលដែល​ក្បាច់​ប្រយុទ្ធ​របស់​អ្នកប្រដាល់​ទាំង ២ មាន​គ្រប់​ស្នៀត និង​ល្បិចកល​ដូចគ្នា ទាំង​ស្នៀត កែង ជង្គង់ និង​ទាត់​គ្រប់​ទម្រង់ ដែល​ធ្វើ​ឲ្យ​អ្នកទស្សនា​ពេញចិត្ត​បំផុត។
លុះ​ការប្រកួត​បាន​ឈាន​ចូលដល់​ទឹក​ទី ៤ និង​ទឹក​ទី ៥ ទើប​គេ​មើលឃើញថា កីឡាករ​សូត្រ ប៊ុន​ធី មានប្រៀប​នាំមុខ​ច្រើនជាង។ ចប់​ការប្រកួត​ចំនួន ៥ ទឹក​ពេញ គណៈវិនិច្ឆ័យ​បានប្រកាស​ពិន្ទុ​ពីសំណាក់​ចៅក្រម​ចំនួន ៥ នាក់ ដើម្បី​ផ្តល់​ពិន្ទុ​ឲ្យ​សូត្រ ប៊ុន​ធី ឈ្នះ​ជាឯកច្ឆន្ទ ពោលគឺ ៥ ទល់ ០។
គូ​ប្រដាល់​ខ្សែក្រវាត់​មួយគូ​ទៀត កីឡាករ​លី ភា បាន​ចាញ់​កីឡាករ​ថៃ Phat Maha ត្រឹម​ទឹក​ទី ៣ ប៉ុណ្ណោះ ដោយ​គ្មាន​លទ្ធភាព​តដៃ ស្រប​ពេលដែល​កីឡាករ​ថៃ​ទាត់​សន្ធាប់ ដែល​បង្ខំឲ្យ​មាន​បញ្ហា​ជើង​ក្រោម ហើយ​អាជ្ញាកណ្តាល​បញ្ឈប់​តែម្តង។ ក្រោយពី​ការប្រកួត​នេះ ក្នុង​ពូល​កីឡាករ​កម្ពុជា សូត្រ ប៊ុន​ធី បានឈ្នះ ២ ប្រកួត មាន ៦ ពិន្ទុ ឈរ​ក្នុង​លំដាប់​លេខ ១ ជា​បណ្តោះអាសន្ន ចំណែក​កីឡាករ​ថៃ​ចំនួន ៤ នាក់​ដែល​ប្រកួត ៣ សប្តាហ៍​កន្លងមក ទើប​តែមាន​កីឡាករ Phat Maha ប៉ុណ្ណោះ ដែល​បានឈ្នះ​ម្តង ខណៈ​មិត្តរួមជាតិ​ថៃ​ដូចគ្នា​ចាញ់​ទាំងអស់។ ក្នុង​ការប្រកួត​គូ​មិត្តភាព ១ គូ​ទៀត កីឡាករ​ជើងថ្មី​ឯម ឡេង​លី មកពី​ក្លិប​ថ្មគោល​ពោធិ៍សែនជ័យ បាន​យកឈ្នះ​កីឡាករ​ជើងខ្លាំង Super Chhai ម្ចាស់​ខ្សែក្រវាត់​ទៅវិញ៕
