
ក្រុម​ហែលទឹក ត្រូវ​ចេញទៅ​ហាត់​នៅ​ជប៉ុន 

ភ្នំ​ពេញៈ ក្រុម​អត្តពលិក​ហែលទឹក​កម្ពុជា ចំនួន ១៨ នាក់ គ្រូបង្វឹក ២ នាក់ និង​ប្រធាន​ប្រតិភូ ១ នាក់ សរុប ២១ នាក់ នឹងត្រូវ​ធ្វើដំណើរ​ទៅ​ហ្វឹកហាត់​រយៈពេល​ជាង ១ សប្តាហ៍ នៅ​ទីក្រុង​តូក្យូ និង​ខេត្ត​តូ​ស៊ី​ម៉ា ប្រទេស​ជប៉ុន ក្នុង​កម្មវិធី JENESESYE Program Exchange ខាងមុខនេះ ដើម្បី​ធ្វើការ​ផ្លាស់ប្តូរ​ទាំង​បទពិសោធ និង​វប្បធម៌​រស់នៅ​រវាង​ប្រទេស​ទាំង ២។
លោក ហែម គិរី អគ្គលេខាធិការ​សហព័ន្ធ​ខ្មែរ​កីឡាហែលទឹក បាន​ប្រាប់​កាលពី​ថ្ងៃពុធ​ថា ការទទួលបាន​ឱកាស​ទៅ​ចូលរួម ហ្វឹកហាត់​នៅ​ប្រទេស​ជប៉ុន​នេះ គឺ​ដោយសារ​លោក ស៊ុន ចាន់ថុល ជា​ប្រធាន​សហព័ន្ធ ធ្លាប់​ជួប​អភិបាលខេត្ត​តូ​ស៊ី​ម៉ា និង​បាន​ស្នើសុំ​អត្តពលិក​ហែលទឹក​កម្ពុជា ទៅ​ហាត់​នៅ​ទីនោះ ហើយ​រដ្ឋាភិបាល​ជប៉ុន ក៏​ស្វាគមន៍​ផងដែរ ដោយសារ​សហព័ន្ធ​ខ្មែរ​កីឡាហែលទឹក តែងតែមាន​ទំនាក់ទំនង​ល្អ​ជាមួយ​ជប៉ុន។
ចំពោះ​ផែនការ​នៃ​ការហ្វឹកហាត់ លោក ហែម គិរី បាន​លម្អិត​ថា៖ «ការ​ទៅ​ជប៉ុន​លើក​នេះ យើង​មាន​គោលការណ៍ ២ ទី ១ យើង​ហ្វឹកហាត់​ដកស្រង់​បទពិសោធ ដោយ​ពី​ថ្ងៃទី ២៥ ដល់ទី ២៦ យើង​ហ្វឹកហាត់​នៅ​តូក្យូ ហើយ​ថ្ងៃទី ២៧ យើង​ត្រូវ​ធ្វើដំណើរ​ទៅ​ខេត្ត​តូ​ស៊ី​ម៉ា និង​ហាត់​នៅ​ទីនោះ​ពី​ថ្ងៃទី ២៨ ដល់ទី ៣០ ខែកញ្ញា។ ទី ២ យើង​ត្រូវ​រស់នៅ​ជាមួយ​ប្រជាជន​ជប៉ុន​តាម​ផ្ទះ អ៊ី​ចឹង​អត្តពលិក​យើង នឹង​បាន​ផ្លាស់ប្តូរ​វប្បធម៌ និង​ដឹងពី​ការរស់នៅ​របស់​ប្រជាជន​ជប៉ុន»។ «ការ​ទៅ​ហ្វឹកហាត់​របស់​ពេល​ខ្លី​នេះ ជា​ជំហាន​ដំបូង សហព័ន្ធ​ធ្វើ​ការទាក់ទង​បន្ត អ៊ី​ចឹង​លើក​នេះ គេ​យក​កម្មវិធី JENESESYE នេះ​មក​ឲ្យ​សហព័ន្ធ ហើយ​នៅ​លើកក្រោយៗ យើង​នឹង​រក​ឱកាស​តាម​លទ្ធភាព​ផ្សេង ដើម្បី​បាន​ទៅ​ហាត់​ទៀត ព្រោះ​គោលបំណង​របស់​យើង ចង់ទៅ​ហាត់​នៅ​ជប៉ុន​រយៈពេល​វែង ចាប់ពី ៦ ខែ ទៅ ១ ឆ្នាំ ឬក៏​លើស​នេះ»។
លោក គិរី បាន​បន្ថែមថា៖ «នេះ​ជា​ផែនការ​ដ៏​ធំ​របស់​ឯកឧត្តម​ប្រធាន​សហព័ន្ធ ក៏ដូចជា​គ្រូបង្វឹក ក្នុងការ​ពង្រឹងសមត្ថភាព​អត្តពលិក​របស់​យើង ព្រោះ​ការ​ទៅ​ហ្វឹកហាត់​នៅ​ជប៉ុន ១០ ថ្ងៃ​កន្លងមក ឃើញថា កីឡាករ លឹម កែវឧត្តម និង​កីឡាការិនី សុខ វរលក្ខណ៍ មាន​ការផ្លាស់ប្តូរ​ច្រើន​មែនទែន ដោយសារ​ហាត់​នៅ​ជប៉ុន​មាន​វិន័យ​ល្អ។ អ៊ី​ចឹង​ការ​ចេញទៅ​ហាត់​លើក​នេះ ខ្ញុំ​ចង់បាន​ខ្លាំង​បំផុត គឺ​ឲ្យ​អត្តពលិក​របស់​យើង​យល់ច្បាស់​ពី​វិន័យ ដឹងពី​ទំនៀមទម្លាប់​ហ្វឹកហាត់​របស់​ជប៉ុន ថា​ហេតុ​អី​បានជា​គេ​ខ្លាំង? ព្រោះ​យើង​ដឹង​ហើយ​ថា នៅ​អាស៊ី មានតែ​ចិន និង​ជប៉ុន​ទេ ដែល​អាច​យក​មេដាយ​ពិភពលោក ឬ​អូឡាំពិក​បាន​ច្រើន»។
តាម​គម្រោង​កីឡាករ យិន ដា​វិន, ធឿន ចាន់ថុល, លឹម កែវឧត្តម, ភិន រដ្ឋា, សុខ បញ្ញា, ចេង សុ​ផា, ចោម ច័ន្ទ​ថន, ហែម ប៉ុច, អ៊ួ​ង លី​ហេង, អ៊ុក វាសនា, ភុំ ដា​វីត, ឌឿ​ន វ៉ាត់​ធី​ឌុន, សុខ ច​ន កីឡាការិនី ហែម ថុនវិទិ​នី (ជា​ប្រធាន​ក្រុម​អ្នកសម្របសម្រួល), សុខ វរលក្ខណ៍, សាន បុប្ផា, រុន សា​រ៉ាវ​ត្តី និង ចាប ស្រី​ណុច ក្រោម​ការដឹកនាំ​របស់លោក នាង សូ​រិទ្ធី​យ៉ា ព្រមទាំង​គ្រូបង្វឹក ចេង ពិរោធ និង​គ្រូបង្វឹក​ជប៉ុន​លោកស្រី Saki Ikuyama នឹង​ចេញដំណើរ​ពី​កម្ពុជា នៅ​យប់​ម៉ោង ១១ ថ្ងៃទី ២៤ ខែកញ្ញា នឹង​ស្នាក់នៅ​ជប៉ុន​រហូតដល់​ថ្ងៃទី ២ ខែកញ្ញា។
លោក គិរី បាន​បញ្ជាក់ថា៖ «កម្ម​វី​ធី​នេះ គេ​អញ្ជើញ​តែ​ខាង​កម្ពុជា យើង​ទេ អ៊ី​ចឹង​មានន័យថា អត្តពលិក និង​គ្រូបង្វឹក​របស់​យើង​ទាំងអស់ នឹង​បាន​ហ្វឹកហាត់​ដោយផ្ទាល់​ជាមួយ​ជប៉ុន ដោយ​គេ​នឹង​រក​ក្លិប​ល្អៗ​ឲ្យ​យើង​ហាត់​ជាមួយ ហើយ​អ្វីដែល​ពិសេស​នោះ យើង​នឹង​ទទួលបាន​ឱកាស​ឲ្យ​ទៅ​ហ្វឹកហាត់​នៅ​អាងហែលទឹក​ពិសេស ១ ថ្ងៃ ដែល​អាង​នេះ គេ​ប្រើ​សម្រាប់តែ​អត្តពលិក​លំដាប់​ខ្ពស់ និង​ការប្រកួត​ធំៗ​ប៉ុណ្ណោះ អ៊ី​ចឹង​យើង​មានសំណាង​បាន​ទៅ​ហាត់​នៅ​ទីនោះ»៕
