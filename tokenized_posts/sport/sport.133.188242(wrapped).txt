
Alvarez ផ្តួល Golovkin ក្រោយពី​ឈ្នះដោយពិន្ទុ​មិន​ឯកច្ឆន្ទ 

ក្រុង​ឡាស​វ៉េ​ហ្គាស់: កីឡាករ​ប្រដាល់​សញ្ជាតិ​ម៉ិកស៊ិក Saul "Canelo" Alvarez បានបញ្ចប់​រជ្ជកាល​នៃ​ការមិន​ស្គាល់​ចាញ់​របស់ Gennady Golovkin ក្នុងនាម​ជា​ម្ចាស់​ខ្សែក្រវាត់​រួម​ទម្ងន់៧៣គីឡូក្រាម កាលពី​ថ្ងៃសៅរ៍ (ត្រូវនឹង​ព្រឹក​ថ្ងៃអាទិត្យ នៅ​កម្ពុជា) ក្រោយពី​បាន​យក​ឈ្នះដោយពិន្ទុ​មិន​ឯកច្ឆន្ទ ក្នុង​ការប្រកួត​សងសឹក​ដ៏​រំភើប​មួយ។
Alvarez បានបង្ហាញ​ពី​ទេពកោសល្យ និង​ភាពខ្លាំង​របស់ខ្លួន ដើម្បី​ផ្តួល Golovkin ក្នុងការ​ប្រកួត​ដ៏​ជក់ចិត្ត​មួយផ្សេងទៀត​រវាង​កីឡាករ​ទាំង២ នៅលើ​សង្វៀន T-Mobile Arena ក្នុង​រយៈពេល​ត្រឹមតែ១ឆ្នាំ ក្រោយពី​ពួកគេ​បានបញ្ចប់​ក្នុង​លទ្ធផល​ត្រឹម​ស្មើ នៅលើ​សង្វៀន​ដូចគ្នានេះ។
Alvarez បានផ្តល់​ការបរាជ័យ​ជា​លើកទី១​ដល់ Golovkin ក្នុង​អាជីព​របស់​កីឡា​កាហ្សាក់ស្ថាន​រូបនេះ ក្រោយពី​ចៅក្រម២នាក់ បានផ្តល់​ពិន្ទុ​ឈ្នះ ១១៥-១១៣ ខណៈដែល​ចៅក្រម​ម្នាក់ទៀត​បាន់​ផ្តល់​ពិន្ទុ​ស្មើ១១៤-១១៤។
Alvarez ដែល​បានធ្វើ​ឲ្យ​កំណត់ត្រា​ឈ្នះ​របស់គេ​កើន​ដល់៥០លើក ចាញ់១លើក និង​ស្មើ២លើក បាន​ឲ្យ​ដឹងថា៖   «ខ្ញុំ​គឺជា​អ្នកប្រយុទ្ធ​ខ្លាំង​ជាង ហើយ​ខ្ញុំ​បានបង្ហាញ​វា​នៅថ្ងៃនេះ។ ប្រសិនបើ​មនុស្ស​ជាច្រើន​ចង់បាន​ការប្រកួត១លើក​ទៀត ខ្ញុំ​នឹងធ្វើ​វា​ម្តងទៀត។ ខ្ញុំ​មាន​អារម្មណ៍​ពេញចិត្ត ពីព្រោះ​ខ្ញុំ​បានផ្តល់​ការប្រកួត​ដ៏​អស្ចារ្យ១។ វា​ជាការ​ឈ្នះ​យ៉ាង​ច្បាស់លាស់»។
Golovkin ដែលមាន​កំណត់ត្រា​ឈ្នះ៣៨លើក ចាញ់១លើក និង​ស្មើ១លើក ក្រោយពី​ការបរាជ័យ​នេះ បាន​ចាក​ចេញពី​សង្វៀន​ដោយ​មិន​និយាយ​ទៅកាន់​អ្នកយកព័ត៌មាន​ទូរទស្សន៍​សូម្បីតែ១ម៉ាត់៕ IS
កីឡាករ Canelo Alvarez (ឆ្វេង) វាយ​ទៅលើ​កីឡាករ Gennady Golovkin ក្នុង​ការប្រកួត​ដណ្តើម​ខ្សែក្រវាត់ WBC និង WBA នៅ​សង្វៀន T-Mobile Arena។ AFP
