
គ្រូ​អាហ្សង់ទីន បន្ថែម សៀង ច​ន្ធា ក្នុង​បញ្ជី​ឈ្មោះ​ក្រុម​ជម្រើសជាតិ​កម្ពុជា ហើយ​ពួកគេ ចាប់​ហាត់​ថ្ងៃនេះ 

ភ្នំ​ពេញៈ នៅទីបំផុត គ្រូបង្វឹក​ជនជាតិ​អាហ្សង់ទីន លោក Felix Agustin Gonzalez Dalmas បាន​បញ្ចេញ​បញ្ជី​ឈ្មោះ​ក្រុម​ជម្រើសជាតិ​កម្ពុជា ដែល​ត្រូវ​ប្រមូលផ្តុំ​លើកចុងក្រោយ សម្រាប់​ត្រៀម​ការប្រកួត​ពានរង្វាន់ AFF Suzuki Cup 2018 នៅ​ថ្ងៃ​ទី៨ ខែវិច្ឆិកា​ខាងមុខនេះ ជា​ផ្លូវការ​ហើយ ហើយ​ពួកគេ​ចាប់ផ្តើម​ហ្វឹកហាត់ នៅ​ថ្ងៃអាទិត្យ​នេះ។
តាម​បញ្ជី​ឈ្មោះ​ក្រុម​ជម្រើសជាតិ​កម្ពុជា ដែល​សហព័ន្ធ​កីឡាបាល់ទាត់​កម្ពុជា បាន​ចេញផ្សាយ កាលពី​ថ្ងៃសៅរ៍ គឺ​គ្មាន​ការផ្លាស់ប្តូរ​សមាសភាព​កីឡាករ​ណាមួយ​នោះទេ មានន័យថា កីឡាករ​ទាំងអស់ ដែល​ត្រូវបាន​ប្រមូលផ្តុំ សម្រាប់​ប្រកួត​មិត្តភាព​អន្តរជាតិ ជា​មួយក្រុម​ទីម័រខាងកើត និង​ក្រុម​សិង្ហបុរី កន្លងមកនេះ រក្សា​នៅ​ដដែល​ទាំងអស់។
បន្ថែម​លើ​បញ្ជី​ឈ្មោះ​កីឡាករ​ទាំង ២៤ នាក់ ដែល​ធ្លាប់បាន​ប្រមូលផ្តុំ​កន្លងមកនេះ លោក Felix Agustin Gonzalez Dalmas គ្រូបង្វឹក​ក្រុម​ជម្រើសជាតិ​កម្ពុជា បាន​បន្ថែម​ខ្សែប្រយុទ្ធ​វ័យក្មេង​ម្នាក់ទៀត​គឺ សៀន ច​ន្ធា ដែលជា​យុវជន កំពុង​ហ្វឹកហាត់​នៅ​មជ្ឈមណ្ឌល និង​សាលា​បាល់ទាត់​ជាតិ​បាទី។
លោក ឈូក ពិសិដ្ឋ អ្នកចាត់ការ​ក្រុម​ជម្រើសជាតិ​កម្ពុជា បាន​ប្រាប់​ភ្នំពេញ ប៉ុស្តិ៍ មុននេះ​បន្តិច​ថា ក្រុម​ជម្រើសជាតិ​កម្ពុជា នឹង​ចាប់ផ្តើម​ប្រមូលផ្តុំ​ហ្វឹកហាត់ នៅ​កីឡដ្ឋាន​អគ្គិសនី​កម្ពុជា នា​រសៀល​ម៉ោង ៤:៣០ ប៉ុន្តែ​លោក​បាន​បញ្ជាក់ថា សម្រាប់​ការប្រមូលផ្តុំ នៅ​ថ្ងៃអាទិត្យ​នេះ មិន​តម្រូវ​ឲ្យ​ប្រព័ន្ធ​ផ្សព្វផ្សាយ​ចូល​ថតរូប ឬ​យក​ព័ត៌មាន នោះទេ។
បញ្ជី​ឈ្មោះ​ក្រុម​ជម្រើសជាតិ​កម្ពុជា ទាំង២៥រូប ដែល​ត្រូវ​ប្រមូលផ្តុំ​ហ្វឹកហាត់ នៅ​ល្ងាច​ថ្ងៃអាទិត្យ នេះ។ រូប សហការី
យ៉ាងណាក៏ដោយ លោក ពិសិដ្ឋ បាន​បង្ហើប​ថា ការហ្វឹកហាត់ នៅ​ថ្ងៃអាទិត្យ​នេះ មាន​លក្ខណៈ​សម្ងាត់​បន្តិច ទើប​មិន​តម្រូវ​ឲ្យ​មាន​ការចូល​ថត​រូបភាព ក្នុងពេល​ហ្វឹកហាត់ ប៉ុន្តែ​លោក​បាន​ប្រាប់ថា លោក​នឹង​ប្រាប់​ទៅ​ប្រព័ន្ធ​ផ្សព្វផ្សាយ​វិញ នៅពេលណា ការហ្វឹកហាត់​របស់​ក្រុម​ជម្រើសជាតិ​កម្ពុជា អាច​ចូល​ថត និង​យក​ព័ត៌មាន​បាន៕
