
កម្ពុជា ចាញ់​សិង្ហបុរី ក្នុងជំនួប​មិត្តភាព​ចុងក្រោយ 

ភ្នំ​ពេញៈ ក្រុម​ជម្រើសជាតិ​កម្ពុជា (ខៀវ) បាន​ចាញ់​ក្រុម​ជម្រើសជាតិ​សិង្ហបុរី ក្នុង​លទ្ធផល ២-១ ក្នុង​ការប្រកួត​មិត្តភាព​អន្តរជាតិ នៅ​ពហុ​កីឡដ្ឋាន​ជាតិ កាលពី​យប់​ថ្ងៃអង្គារ ម្សិលមិញ ខណៈ​ការប្រកួត​នេះ មាន​អ្នកទស្សនា​ផ្ទាល់​រាប់ម៉ឺន​នាក់ បាន​ចូលរួម​លើកទឹកចិត្ត។
តាមរយៈ​ការប្រកួត​មិត្តភាព​អន្តរជាតិ លើក​ទី ៣ ចុងក្រោយ ជា​មួយក្រុម​សិង្ហបុរី យ៉ាង​ស្វិតស្វាញ កាលពី​យប់មិញ​នេះ បាន​ក្លាយជា​ការប្រកួត​ដកស្រង់​បច្ចេកទេស និង​ការ​ពិនិត្យមើល​ទៅលើ​គុណភាព​កីឡាករ​ក្នុង​ក្រុម​ជម្រើសជាតិ​កម្ពុជា ពីសំណាក់​គ្រូបង្វឹក​លោក Felix Agustin Gonzalez Dalmas បន្ថែម​ទៅលើ​ការ​ពិនិត្យមើល​គុណភាព​លេង ពេល​ក្រុម​កម្ពុជា​ប្រកួត​ចាញ់​ក្រុម​ម៉ាឡេស៊ី ៣-១ និង​ប្រកួត​ស្មើ ២-២ ជា​មួយក្រុម​ទីម័រខាងកើត កាលពី​សប្តាហ៍​មុន ដើម្បី​ឈានទៅ​ជ្រើសរើស​កីឡាករ​មាន​គុណភាព​ល្អៗ ត្រៀម​លក្ខណសម្បត្តិ ចូលរួម​ការប្រកួត​ផ្លូវការ​ពានរង្វាន់ AFF Suzuki Cup 2018 ដែល​នឹង​ចាប់ដំណើរការ នៅ​ថ្ងៃទី ៨ ខែវិច្ឆិកា ខាងមុខនេះ។
នៅក្នុង​ការប្រកួត ដែល​ក្រុម​នីមួយៗ​មាន​សិទ្ធិ​ធ្វើ​ម្ចាស់ផ្ទះ​ការប្រកួត​បាន​ម្តងនោះ គឺ​កម្ពុជា ឈរ​នៅ​ពូល A ជាមួយ​វៀតណាម ម៉ាឡេស៊ី មីយ៉ាន់ម៉ា និង​ឡាវ ក្នុងនោះ​កម្ពុជា ត្រូវធ្វើ​ម្ចាស់ផ្ទះ ពេល​ជួប​ម៉ាឡេស៊ី ថ្ងៃ​បើកឆាក។ រីឯ​ពូល B មាន​ថៃ ឥណ្ឌូនេស៊ី ហ្វីលីពីន សិង្ហបុរី និង​ទីម័រខាងកើត៕
