
ក្រុម​ហ្វុត​សាល​ទៅ​ហាត់​នៅ​ថៃ ត្រៀម​ប្រកួត​ពានរង្វាន់ AFF 

ភ្នំ​ពេញៈ ក្រុម​ជម្រើសជាតិ​ហ្វុត​សាល​កម្ពុជា បាន​ធ្វើដំណើរ​ទៅកាន់​ប្រទេស​ថៃ កាលពី​ថ្ងៃអាទិត្យ ដើម្បី​ធ្វើ​ការហ្វឹកហាត់​នៅ​ទីនោះ រយៈពេល ១ សប្តាហ៍​ពេញ ត្រៀម​ការប្រកួត​ហ្វុត​សាល​ពានរង្វាន់ AFF Futsal Championship 2018 ដែល​នឹង​ត្រូវធ្វើ​នៅ​ប្រទេស​ឥណ្ឌូនេស៊ី នា​ថ្ងៃទី ៥ ដល់​ថ្ងៃទី ១១ ខែវិច្ឆិកា ខាងមុខនេះ។
លោក ឃុ​ល ភី​រម្យ នាយក​អភិវឌ្ឍន៍​ហ្វុត​សាល​ជាតិ នៃ​សហព័ន្ធ​កីឡាបាល់ទាត់​កម្ពុជា ដែលជា​អ្នកដឹកនាំ​ក្រុម​ជម្រើសជាតិ​ហ្វុត​សាល​កម្ពុជា ទៅ​ហ្វឹកហាត់​នៅ​ថៃ លើក​នេះ បាន​ប្រាប់​ភ្នំពេញ ប៉ុស្តិ៍ កាល​ពីម្សិលមិញ​ថា៖ «នៅ​ក្នុងការ​ចេញទៅ​ហ្វឹកហាត់​នេះ យើង​មាន​ការប្រកួត​ដកស្រង់​បច្ចេកទេស​ជាមួយ​ក្លិប​ហ្វុត​សាល ដែល​លេង​នៅ​លី​ក​កំពូល​របស់​ថៃ​ចំនួន ៣ ដោយ​យើង​លេង​នៅ​ថ្ងៃទី ២៤ ទី ២៥ និង​ទី ២៦ ខែតុលា»។
យ៉ាងណាក៏ដោយ ចំពោះ​ពេលវេលា និង​ឈ្មោះ​ក្លិប​ហ្វុត​សាល ដែល​ត្រូវ​ប្រកួត​មិត្ត​ភាពជា​មួយក្រុម​ជម្រើសជាតិ​ហ្វុត​សាល​កម្ពុជា ត្រូវបាន​លោក ឃុ​ល ភី​រម្យ ប្រាប់ថា អាច​នឹង​ដឹង​ច្បាស់ នៅ​ថ្ងៃអង្គារ​នេះ ព្រោះ​តាមរយៈ​ការទាក់ទង​ជាមួយ​ក្លិប​ហ្វុត​សាល​ទាំង ៣ របស់​ថៃ កាល​ពីថ្ងៃ​ចន្ទ​ម្សិលមិញ លោក នៅ​មិនទាន់​ទទួលបាន​ព័ត៌មាន​លម្អិត​នៅឡើយ​ទេ។
នៅមុន​ការធ្វើដំណើរ​ទៅ​ហ្វឹកហាត់​ពង្រឹងសមត្ថភាព​បន្ថែម នៅ​ប្រទេស​ថៃ​នេះ ក្រុម​ជម្រើសជាតិ​ហ្វុត​សាល បាន​យកឈ្នះ​ក្រុម​ហ្វុត​សាល Home Sport FC ៣-២ នៅក្នុង​ការប្រកួត​មិត្តភាព​ក្នុងស្រុក នៅ​ពហុ​កីឡដ្ឋាន​ជាតិ កាលពី​រសៀល​ថ្ងៃសៅរ៍ ហើយ​ការប្រកួត​ពាន AFF Futsal Championship 2018 នេះ ក្រុម​កម្ពុជា​ឈរ​នៅ​ពូល A ជាមួយ​ម្ចាស់ផ្ទះ​ឥណ្ឌូនេស៊ី ម៉ាឡេស៊ី មីយ៉ាន់ម៉ា និង​ហ្វីលីពីន ខណៈ​ពូល B មាន​ថៃ វៀតណាម ប៊្រុយណេ និង​ទីម័រខាងកើត។
គួរ​បញ្ជាក់ថា កីឡាករ​ចំនួន ២០ នាក់ ក្នុងនោះ​មាន ហេង សុខលី, រស់ រតនៈ, រស់ ស៊ី​ចំរើន, គន្ធ លន់​ដា​រ៉ូត, គឹម សុខ​យុទ្ធ, កែវ ជា​តូ, គឹម ហាប់, អ៊ុក សេរី​រតនៈ, នៅ រ៉ូ​ហ្សែត, តា​ត់ ផាត់​ឌី, សឹង ចាន់​វ៉ា​នណូ, ផុន ចាន់​ឧត្តម, វង្ស ដា​រ៉ា, ញឹក ថា​លីដា, ហូ អត្រា, អ៊ឹង ស្លូត, ចន្ថា ចន្ធា​កា, សេដ្ឋា សច្ចៈ​បុត្រ, កែវ ណា​រ៉េត និង ឡាក់ ភី​រុណ ត្រូវ​បានជ្រើសរើស​ឲ្យ​ប្រមូលផ្តុំ​ជាបឋម សម្រាប់​ការប្រកួត​ពានរង្វាន់ AFF Futsal Championship 2018 នេះ៕
