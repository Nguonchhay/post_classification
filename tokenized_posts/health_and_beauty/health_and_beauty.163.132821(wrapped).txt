
បរិភោគ​ស្ករ​សិប្បនិម្មិត​ក៏​អាចធ្វើ​ឲ្យ​មនុស្ស​កើត​ជំងឺ​ទឹកនោមផ្អែម 

ក្រុង​ប៉ា​រីសៈ រាល់​ការផ្សព្វផ្សាយ​ពី​សារជាតិ​ស្ករ​សិប្បនិម្មិត (artificial sweeteners) ក្នុង​ចំណីអាហារ និង​ភេ​ជ្ជៈ ដែលមាន​ប្រយោជន៍​ដល់​សុខភាព​នោះ តាមពិតទៅ​វា​ក៏​អាច​បង្ក​ឲ្យ​មនុស្ស​ទទួលទាន​មានការ​ប្រឈមមុខនឹង​ការកើត​ជំងឺ​ទឹកនោមផ្អែម​ទៅវិញ​ទេ។

ស្ករ​សិប្បនិម្មិត​ដែល​ត្រូវគេ​ស្គាល់​ថា​ជា​សារជាតិ NAS វា​មាន​លក្ខណៈ​ជា​សារ​ជាតិគីមី​ម៉្យាង​ដែលមាន​នៅក្នុង​ចំណីអាហារ​ភេសជ្ជៈ​នានា​ដូចជា ទឹកសូដា ទឹកក្រូច អាហារ​ធញ្ញជាតិ និង​បង្អែម​ជាដើម។ ប្រភេទ​អាហារ និង​ភេសជ្ជៈ​ផលិតឡើង​សម្រាប់​អ្នក​ទទួលទាន​ដែល​ចង់​រក្សា​ទម្ងន់​នោះ អាចជា​ការធ្វើ​ឲ្យ​មនុស្ស​ប្រឈម​នឹង​ជំងឺ​ទឹកនោមផ្អែម​ប្រភេទ​ទី២។
ក្រុម​អ្នកវិទ្យាសាស្ត្រ​ដទៃទៀត​បាន​រាយការណ៍​ប្រាប់​ក្នុង​ព្រឹត្តិបត្រ​សុខភាព The Nature ថា តាម​ការពិសោធ​លើ​សត្វ​កណ្តុរ​គេ​រកឃើញថា​សារជាតិ​NAS​នេះ​មាន​កម្រិត​តិចតួច​ណាស់​ក្នុង​ការបង្ក​ជា​បាក់តេរី​មិនល្អ​ធ្វើ​ឲ្យ​ប៉ះពាល់​ដល់​សុខភាព​មនុស្ស ជាពិសេស​គឺ​កម្រិត​ជាតិ​ស្ករ​ក្នុង​ឈាម​តែម្ដង។
ព្រឹត្តិបត្រ The Nature ដកស្រង់​ខ្លឹមសារ​អ្នកវិទ្យាសាស្ត្រ​ខាងលើ​បន្ថែមថា៖ «ការរកឃើញ​របស់​ពួកយើង​ចង់​បង្ហាញថា សារជាតិ​NAS​ក៏​អាចជា​ភ្នាក់ងារចែកចាយ​ផ្ទាល់​មួយ​ក្នុង​ការបន្ថែម​នូវ​ការ​រាលដាល​នៃ​ការកើត​ជំងឺ​ទឹកនោមផ្អែម​ផងដែរ។ ដូច្នេះ​ពួកគេ​ត្រូវតែ​ប្រយ័ត្នប្រយែង​ដោយខ្លួនឯង​ទើប​ជា​ការប្រសើរ»។
ទោះបីយ៉ាងណា ការស្រាវជ្រាវ​នេះ​បាន​តាមដាន​និង​ពិសោធ​លើ​មនុស្ស​តែ៧នាក់​ប៉ុណ្ណោះ​ក្នុងពេល​ជាង​មួយ​សប្តាហ៍ ដូច្នេះ​ការសន្និដ្ឋាន​នៅមាន​ការខ្វះចន្លោះ ព្រោះ​របប​អាហារ​មនុស្ស​ម្នាក់ៗ​មាន​លក្ខណៈ​ស្មុគស្មាញ​ពិបាក​វិភាគ​មូលហេតុ​ច្បាស់លាស់៕ PR
