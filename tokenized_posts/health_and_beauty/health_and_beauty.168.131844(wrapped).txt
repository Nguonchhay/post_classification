
ទស្សនា​ភាពយន្ត​កាប់​ចាក់​ធ្វើ​ឲ្យ​មនុស្ស​ញ៉ាំ​អាហារសម្រន់​ច្រើន 

ក្រុង​ញូវយ៉ក: ការ​ទស្សនា​កម្មវិធី​ទូរទស្សន៍​ដែលមាន​សកម្មភាព​កាប់​ចាក់ និង​បាញ់ប្រហារ ឬ​ឈុត​ឆាក​ភ័យរន្ធត់​ច្រើន​នោះ អាច​ជំរុញ​ឲ្យ​មនុស្ស​ទទួលទាន​អាហារសម្រន់​ច្រើន​ដោយ​មិន​ដឹងខ្លួន បើទោះជា​អំឡុងពេល​ទស្សនា​មាន​ការបិទ​សំឡេង​ក្ដី។
សហ​និពន្ធ​កិច្ច​ការស្រាវជ្រាវ​លោក អា​ន័រ ថេ​ល មកពី​សាកលវិទ្យាល័យ​ខូ​នែ​ល នៅ​ក្រុង​ញូវយ៉ក បាន​ឲ្យ​ដឹងថា៖ «កម្មវិធី​ប្រកួត​កីឡា​ក៏មាន​ឥទ្ធិពល​ដល់​ចំណង់​អាហារ​ដូចគ្នានឹង​ភាពយន្ត​បែប​កាប់​ចាក់ បាញ់ប្រហារ​ដែរ។
ការស្រាវជ្រាវ​នេះ​បាន​ប្រើ​តួលេខ​និស្សិត៩៤នាក់​ដែល​បែង​ចែកជា៣ក្រុម។ ក្រុម​អ្នកទស្សនា​ភាពយន្ត​មាន​ឈុត​ឆាក​បាញ់ប្រហារ ភ័យរន្ធត់​ច្រើន​នោះបាន​ញ៉ាំ​អាហារសម្រន់​ជាមធ្យម២០៧ក្រាម។
ក្រុម​ដែល​ទស្សនា​ភាពយន្ត​ដដែល​ដោយ​បិទ​សំឡេង​នោះ បាន​បរិភោគ​អាហារសម្រន់​ជាមធ្យម១៤៤ក្រាម។
ក្រុម​ដែល​ទស្សនា​កម្មវិធី​កម្សាន្ត​ទូទៅ​ញ៉ាំ​អាហារសម្រន់១០៤ក្រាម​ជាមធ្យម។
កន្លងមក​មាន​ការស្រាវជ្រាវ​ជាច្រើន​បាន​រកឃើញថា ការមើល​ទូរទស្សន៍​បណ្ដើរ និង​ញ៉ាំ​អាហារ​បណ្ដើរ អាច​ជំរុញ​ឲ្យ​មនុស្ស​បរិភោគ​ច្រើន​លើសពី​ចំណុះ​នៃ​ការ​ឆ្អែត​របស់​ពួកគេ​ផងដែរ។ HR
