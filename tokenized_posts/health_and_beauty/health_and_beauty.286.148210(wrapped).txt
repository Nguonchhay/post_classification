
ចង់​បានកូន ២ នាក់ អាយុ​ពពោះ​ល្អ​បំផុត​គឺ ២៧ ឆ្នាំ 

ក្រុង​អាំ​ស្ទែរ​ដាំ: ក្រុម​អ្នកវិទ្យាសាស្ដ្រ ឲ្យ​ដឹងថា ស្ដ្រី​ចង់​មានកូន​បីនាក់​នោះ គួរ​ផ្តើម​ពពោះ​នៅ​វ័យ ២៣ ឆ្នាំ។ បើ​ចង់​បានកូន​តែម្នាក់ ក៏​មិនគួរ​ពន្យារ​អាយុ​ឲ្យ​លើស ៣២ ឆ្នាំ​ទេ ព្រោះថា​វ័យ​នេះ​អ្នក​នៅ​មានឱកាស ៩០ ភាគរយ។
អ្នកស្រាវជ្រាវ​ហូឡង់ បាន​បង្កើត​តារាង​ទស្សន៍ទាយ​ការបង្ក​កំណើត​ដោយ​ផ្អែកទៅលើ​អាយុកាល​របស់​ស្ត្រី។
បើ​ចង់​បានកូន​ពីរ​នាក់ គួរតែ​ផ្តើម​ពពោះ​ចាប់ពី​អាយុ ២៧ ឆ្នាំ​ព្រោះថា​មានឱកាស​ជោគជ័យ​ដល់ទៅ ៩០ ភាគរយ។ តែបើ​ពន្យារ​ដល់​វ័យ ៣៨ ឆ្នាំ អត្រា​មានកូន​ធ្លាក់​មក​តិចជាង ៥០ ភាគរយ។
ក្រុម​អ្នកវិទ្យាសាស្ត្រ​មកពី​សាកលវិទ្យាល័យ​រ៉ូ​ធឺ​រ​ដាម បាន​យក​ទិន្នន័យ​ស្ត្រី​ដែល​អាច​មានកូន​ដោយ​ធម្មជាតិ​ចំនួន ៥៨ ០០០ នាក់​មក​វិភាគ។
បណ្ឌិត ឌី​ក​ហា​បេ​ម៉ា មកពី​សាកលវិទ្យាល័យ​អេ​រ៉ា​ម៉ូ​ស​នៅ​ក្រុង​រ៉ូ​ធឺ​រ​ដាម ឲ្យ​ដឹងថា៖ «វា​មិន​ងាយស្រួល​ឡើយ​ក្នុង​ការផ្តល់​អនុសាសន៍​ចំពោះ​បញ្ហា​នេះ។ ខ្ញុំ​សង្ឃឹមថា គំរូ​នេះ​នឹងអាច​ជាផ្នែក​មួយ​ក្នុង​ការសម្រេចចិត្ត»។
លោក​សាស្ត្រាចារ្យ អា​ឡាំង ផេ​ស៊ី អ្នកឯកទេស​បង្ក​កំណើត​សាកលវិទ្យាល័យ​សេត​ហ្វៀល បាន​ឲ្យ​ដឹងថា គំរូ​នេះ​គួរតែ​ជា​សារ​មួយ​បញ្ជ្រាប​ដល់​ស្ត្រី​រៀន​នៅឯ​សាកលវិទ្យាល័យ​ឲ្យ​បាន​ជ្រាប ដើម្បី​ជា​ជំនួយ​ឲ្យ​ពួកគេ​ត្រៀមខ្លួន​សម្រាប់​គម្រោង​មានកូន​ដោយ​ជោគជ័យ៕PR
