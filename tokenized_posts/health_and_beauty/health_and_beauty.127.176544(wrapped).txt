
សេវាកម្ម​ថែទាំ​មនុស្ស​ចាស់​ដំបូង​នៅ​កម្ពុជា កំពុងតែ​ផ្តើម​ដំណើរការ 

ភ្នំ​ពេញៈ ដោយសារតែ​ធ្លាប់បាន​ឆ្លងកាត់​បទពិសោធ​ផ្នែក​ថែទាំ មាន​រយៈពេល​មិន​ក្រោម​ចំនួន ១៥ ឆ្នាំ​ពេល​បម្រើ​ការងារ​នៅតាម​អង្គ​ការដែល​ពាក់ព័ន្ធ​នឹង​ការ​មើលថែទាំ​អ្នកជំងឺ និង​មនុស្ស​ចាស់​នោះ​ក៏​ជំរុញ​ឲ្យ​ក្រុម​វេជ្ជបណ្ឌិត និង​ក្រុម នៃ​គិលានុបដ្ឋាយិកា​ជំនាញ បង្កើត​នូវ​កន្លែង​ផ្តល់​សេវាកម្ម​ថែទាំ​មនុស្ស​ចាស់ និង​អ្នកជំងឺ​ដែលមាន​ឈ្មោះថា «មន្ទីរ​សម្រាក​ព្យាបាល​វិ​សារ» កំពុងតែ​ទទួល​ការចាប់អារម្មណ៍​ពីសំណាក់​ក្រុមគ្រួសារ​ដែលមាន​មនុស្ស​ចាស់។
អ្នកស្រី ប៊ូ មល្លិកា ស្ថាបនិក មន្ទីរ​សម្រាក​ព្យាបាល​វិ​សារ បង្ហើប​ប្រាប់​ភ្នំពេញ​ប៉ុស្តិ៍​ថា៖ «តាមពិតទៅ​យើង​ផ្តួច​ផ្តើមធ្វើ​គឺមាន​រយៈពេល ២ ឆ្នាំ​ហើយ តែ​មួយឆ្នាំ​ដំបូង គឺជា​ដំណាក់កាល​បណ្តុះបណ្តាល​បុគ្គលិក ក៏ដូចជា​បន្ថែម​ជំនាញ​ផ្សេងៗ​ទៀត​ដល់​ក្រុម​គិលានុបដ្ឋាក​ជំនាញ​របស់​យើង​នោះ គឺ​យើង​មិនទាន់​បានធ្វើ​ការផ្សព្វផ្សាយ​ព័ត៌មាន​ឲ្យ​ទូលាយ​ទៅដល់​បងប្អូន​សាធារណជន​ទេ។ ទើបតែ​រយៈពេល​ប្រមាណ ៦ ខែ​ចុងក្រោយ​នៃ​ឆ្នាំ ២០១៧ នេះ ទើបបាន​ផ្សព្វផ្សាយ​ជា​សាធារណៈ»។
គិលានុបដ្ឋាយិកា​ជំនាញ​មើលថែទាំ​មនុស្ស​ចាស់។ រូប សហការី
សេវាកម្ម​ឯកជន​សម្រាប់​ថែទាំ​មនុស្ស​ចាស់​នេះ អាចជា​ការកកើត​លើកដំបូង​នៅ​កម្ពុជា ខណៈ​ស្ថាបនិក​វ័យ​ជិត ៤០ ឆ្នាំ និង​ជា​អ្នកជំនាញ​ខាង​ថែទាំ​មនុស្ស​ចាស់ ដែល​ទទួលបាន​ការសិក្សា​ពី​ក្រៅប្រទេស​រូបនេះ បន្តថា៖ «ប្រសិនបើ​និយាយ​ពី​របៀប​នៃ​ការ​មើលថែទាំ​មនុស្ស​ចាស់ ក្នុង​បរិបទ​ប្រទេស​កម្ពុជា​យើង ខ្ញុំ​គិតថា​មិន​មែនមាន​លើកដំបូង​ទេ ព្រោះ​តាមរយៈ​ខ្លួនខ្ញុំផ្ទាល់​ធ្លាប់បាន​បម្រើ​ការងារ​នៅតាម​អង្គការ ដែលមាន​គោលដៅ​មើលថែទាំ​មនុស្ស​ចាស់​នោះ​មិនតិចជាង ១៥ ឆ្នាំ ឡើយ។ ប៉ុន្ដែ​អាច​និយាយបានថា ជា​សេវាកម្ម​ឯកជន​ដំបូង​ដែល​ផ្តល់​ការ​ស្នាក់នៅ និង​ជំនួយ​ថែទាំ​រយៈពេល​ខ្លី ឬ​វែង ជូន​ឪពុកម្តាយ ពូ​មីង ឬ​អ្នកជំងឺ ដែល​មិន​អាចជួយ​ខ្លួនឯងបាន ដើម្បី​ទទួលបាន​ភាព​ធូរស្បើយ​មកវិញ​តាម​ការរំពឹងទុក។ សេវាកម្ម​នេះ​រួមមាន​បញ្ចូល​ការថែទាំ​ដោយ​គិលានុបដ្ឋាក​ជំនាញ​ទាំង​នៅ​មន្ទីរ​សម្រាក​យើង ឬ​បម្រើ​តាម​គេហដ្ឋាន ការព្យាបាល​ដោយ​ចលនា និង​ការពិនិត្យ​តាមដាន​សុខភាព​ដោយ​វេជ្ជបណ្ឌិត​ឯកទេស»។
អ្នកស្រី ប៊ូ មល្លិកា ក៏​ប្រាប់​បន្ថែម​ពី​កម្រិត​នៃ​ការមើល​ថែទាំ​មនុស្ស​ចាស់​នៅ​ទីនោះ​ផងដែរ​ថា៖ «យើង​បានកំណត់​នូវ​សេវាកម្ម​ថែទាំ​មនុស្ស​ចាស់​នៅទីនេះ​មាន​ចំនួន ៥ កម្រិត ខណៈ​កម្រិត​នីមួយៗ​គឺមាន​លក្ខណៈ​ខុសគ្នា និង​តម្លៃ​សេវាកម្ម​ក៏​ខុសគ្នា​ដែរ»។
សម្រាប់​ចំណាប់អារម្មណ៍​សេវាកម្ម ឬ​ព័ត៌មាន​លម្អិត​យ៉ាងណា​គឺអាច​ចូល​ទៅកាន់​គេហទំព័រ​របស់​មន្ទីរ​សម្រាក​ព្យាបាល​វិ​សារ www. vissarhomenursingcare៕
