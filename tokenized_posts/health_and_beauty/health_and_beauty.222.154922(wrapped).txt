
ស្ដ្រី​ទទួលទាន យ៉ូ​ហ្គើត អាច​បន្ទាប​អត្រា​ជំងឺលើសឈាម 

ក្រុង​ប៊ូ​ស្ដុន: ការស្រាវជ្រាវ​រកឃើញថា ស្ដ្រី​ដែល​ទទួលទាន​យ៉ូហ្គើត (ទឹកដោះគោ​ជូរ) ចាប់ពី ៥ ដង​ក្នុង​មួយ​សប្ដាហ៍ អាច​កាត់បន្ថយ​ហានិភ័យ​នៃ​ការកើត​ជំងឺលើសឈាម។
ការសិក្សា ដែល​ត្រូវបាន​ធ្វើជា​ទ្រង់ទ្រាយ​ធំ​បំផុត ពាក់ព័ន្ធ​ទិន្នន័យ​មនុស្ស​រាប់ម៉ឺន រាប់សែន​នាក់ រកឃើញថា ហានិភ័យ​នៃ​ជំងឺលើសឈាម​ត្រូវបាន​កាត់បន្ថយ​មួយ​ភាគ ៥។
អត្ថប្រយោជន៍​នៃ​ការទទួល​យ៉ូហ្គើត​ចាប់ពី ៥ ដង​ក្នុង​មួយ​សប្ដាហ៍ ពិត​ជាសំខាន់​សម្រាប់​អ្នកចូលចិត្ដ​ទទួលទាន​ផ្លែឈើ បន្លែ ធញ្ញជាតិ និង​សណ្ដែក​ច្រើន​ផងដែរ។ ពួកគេ​បាន​កាត់បន្ថយ ៣១ ភាគរយ​ចំពោះ​គ្រោះថ្នាក់​ជំងឺលើសឈាម បើ​ធៀប​នឹង​អ្នក​ដែល​ទទួលទាន​យ៉ូហ្គើត​តែមួយ​ក្នុង​មួយខែ។
លោក ចា​ស្ទីន បឿន​ឌា បេក្ខជន​បណ្ឌិត​នៅ​មហាវិទ្យាល័យ​វេជ្ជសាស្ដ្រ​នៃ​សាកលវិទ្យាល័យ​ក្រុង​ប៊ូ​ស្ដុន និយាយថា៖ «ការបន្ថែម​យ៉ូហ្គើត​ក្នុង​របប​អាហារ​ប្រកបដោយ​សុខុ​មា​ភាព​អាចជួយ​កាត់បន្ថយ​គ្រោះថ្នាក់​ជំងឺលើសឈាម​រយៈពេល​យូរ​ចំពោះ​ស្ដ្រី»។
ការសិក្សា​កន្លងមក​ធ្លាប់បាន​បង្ហាញថា បាក់តេរី​ក្នុង​យ៉ូហ្គើត​អាច​ដើរតួនាទី​សំខាន់​ក្នុងការ​កាត់​បន្ទាប​សារធាតុ​កូ​ឡេស្ដេរ៉ូល ដែល​បង្ក​ឲ្យ​កកស្ទះ​សរសៃ និង​នាំឲ្យកើត​ជំងឺលើសឈាម គ្រប់គ្រង​ជាតិ​ស្ករ​ក្នុង​ឈាម ប្រឆាំង​ជំងឺ​ពុក​ឆ្អឹង និង​កាត់បន្ថយ​ជំងឺ​សរសៃឈាម​បេះដូង៕
HR
