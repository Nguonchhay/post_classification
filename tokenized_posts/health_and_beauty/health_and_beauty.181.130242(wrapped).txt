
អាយុកាល​ពេញវ័យ​របស់​យុវតី​ពាក់ព័ន្ធ​នឹង​ហ្សែន​ជំងឺ 

ក្រុង​ឡុង​ដ៍: អាយុ​ដែល​ក្មេងស្រី​គ្រប់ការ ឬ​ផ្ដើម​មាន​រដូវ​ដំបូង​នោះ​អាចជា​តួ​លេខមួយ​កំណត់​ពី​អត្រា​ប្រឈម​នឹង​ជំងឺ​ទឹកនោមផ្អែម ជំងឺបេះដូង និង​មហារីក​សុដន់​ពេលដែល​ក្មេងស្រី​នោះ​ចម្រើន​វ័យចាស់​បន្តិច។
ការសិក្សា​ថ្មី​មួយ​របស់​សាកលវិទ្យាល័យ​ខេ​មប៊្រីដ ដែល​ដឹកនាំ​ដោយ​សាស្ត្រាចារ្យ ខេន អ៊ុង បាន​ឲ្យ​ដឹងថា ជាទូទៅ​ក្មេងស្រី​អាច​ចាប់ផ្ដើម​ពេញវ័យ​នៅ​អាយុ​ចន្លោះ​ពី៨ទៅ១៣ឆ្នាំ។
ការសិក្សា​ដោយ​ប្រើ​ទិន្នន័យ​ពី​ស្ត្រី​ជាង១៨ម៉ឺន​នាក់ និង​ព័ត៌មាន​ពី​រចនាសម្ព័ន្ធ DNA របស់​ពួកគេ​ដែលជា​កត្តា​កំណត់​នូវ​អាយុកាល​ពេញវ័យ​ផងដែរ។ ការសិក្សា​បាន​សម្គាល់​ឃើញថា ក្មេងស្រី​នា​សម័យ​បច្ចុប្បន្ន​មាន​ទំនោរ​ឆាប់​លូតលាស់​ពេញវ័យ​ជាង​កាលពី​ប៉ុន្មាន​ទសវត្សរ៍​មុន ដែល​នេះ​អាច​បណ្ដាលមកពី​កត្តា​ចំណីអាហារ បរិស្ថាន និង​ទម្លាប់​រស់នៅ​ជាដើម។
លោក​សាស្ត្រាចារ្យ ខេន អ៊ុង បានកត់សម្គាល់​ឃើញថា៖ «ការសិក្សា​នេះ​បានចង្អុលបង្ហាញ​ថា ការ​ឆាប់​ពេញវ័យ​របស់​ក្មេងស្រី អាចធ្វើ​ឲ្យ​ពួកនាង​មាន​អត្រា​ប្រឈម​ខ្ពស់​នឹង​ជំងឺ​ទឹកនោមផ្អែម ជំងឺបេះដូង និង​មហារីក​សុដន់ នៅពេលអនាគត»៕
