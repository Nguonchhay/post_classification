
តើ​គួរ​ឲ្យ​មាន​តុក្កតា​ជ័រ​ច្របាច់​លេង ពេល​កូនតូច​ចូល​ងូតទឹក​ដែរឬទេ? 

ក្រុង​ហ្សឺណែវ: ក្រុម​អ្នកស្រាវជ្រាវ​ស៊្វីស និង​អាមេរិក​បាន​សិក្សា​យ៉ាង​ស៊ីជម្រៅ​ស្ដីពី​បញ្ហា​អវិជ្ជមាន​លើ​តុក្កតា​ទា​ជ័រ និង​តុក្កតា​ជ័រ​ទន់​ជាច្រើន​ទៀត​ដែល​ប្រើ​ក្នុង​បា​សាំង​ទឹក។
សម្ភារ​ប្លាស្ទិក​ដែល​ប្រើ​ក្នុង​អាងទឹក​បានផ្ដល់​ជា​ជម្រក​ដ៏​ស្ដុកស្ដម្ភ​សម្រាប់​បាក់តេរី និង​ពពួក​ផ្សិត​ដទៃ។ នេះ​បើ​យោងតាម​ការសន្និដ្ឋាន​រួម ដែល​ចុះផ្សាយ​កាលពី​ថ្ងៃអង្គារ ដោយ​រដ្ឋាភិបាល​ស៊្វីស។
សេចក្ដីថ្លែងការណ៍​របស់​រដ្ឋាភិបាល​ស៊្វីស បាន​បង្ហាញថា៖ «កំណើន​បាក់តេរី និង​ផ្សិត​ដ៏​ច្រើនសន្ធឹក​នៅ​បរិវេណ​ខាងក្នុង​ប្លា​ស្ទីក និង​ទឹក​ស្លែ នឹង​អណ្ដែត​ចេញមកក្រៅ​ពេល​វា​ត្រូវបាន​ក្មេងៗ​ចាប់​ច្របាច់​លេង»។
ក្រុម​អ្នកស្រាវជ្រាវ​មកពី​វិទ្យាស្ថាន​សហព័ន្ធ​ស៊្វីស​ផ្នែក​វិទ្យាសាស្ដ្រ​ជលជាតិ និង​បច្ចេកវិទ្យា EAWAG សាលា​ពហុបច្ចេកទេស​សហព័ន្ធ​ស៊្វីស និង​សាកលវិទ្យាល័យ អ៊ី​ល​លី​ណូស បាន​រកឃើញថា កំណើន​អតិសុខុមប្រាណ​ដ៏​ក្រាស​នេះ​មិន​ត្រឹម​តោង​លើ​សម្ភារ​ប្លាស្ទិក​ប៉ុណ្ណោះទេ ប៉ុន្ដែ​ថែមទាំង​អ្នក​ងូតទឹក​អាង​ផងដែរ។
នៅពេល​កាត់​តុក្កតា ពួកគេ​រកឃើញ​កោសិការ​មេរោគ​ចន្លោះ​ពី ៥ លាន​ទៅ ៧៥ លាន​ក្បាល​ក្នុង​បរិមាណ​មួយ​សង់ទីម៉ែត្រ​ការ៉េ ត្រូវបាន​រកឃើញ​លើ​ប្លាស្ទិក។ នេះ​បើ​យោងតាម​របាយការណ៍​សង្ខេប។
អតិសុខុម​ជីវ​វិទូ លោក Frederik Hammes បាន​គូសបញ្ជាក់​លើ​សេចក្ដីថ្លែងការណ៍​ថ្ងៃអង្គារ​នេះ​ថា៖ «វា​អាច​ពង្រឹង​ដល់​ប្រព័ន្ធ​ស៊ាំ​ជំងឺ ដែល​អាចជា​ចំណុចវិជ្ជមាន តែ​វា​ក៏​អាច​កើតជា​ជំងឺឆ្លង ភ្នែក ត្រចៀក ឬ​ថែមទាំង​ក្រពះ និង​ពោះវៀន»៕
