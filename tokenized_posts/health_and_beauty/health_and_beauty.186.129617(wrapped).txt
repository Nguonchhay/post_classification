
ទម្លាប់​រស់នៅ​សកម្ម​អាច​បន្ថយ​អត្រា​អ្នកជំងឺ​ភ្លេចភ្លាំង​រាប់លាន​នាក់ 

ក្រុង​ប៉ា​រីសៈ មនុស្ស​រាប់លាន​នាក់​អាច​ការពារ​ខ្លួន​ពី​ការកើត​ជំងឺ​ភ្លេចភ្លាំង និង​រោគ​បាត់បង់​ការចងចាំ​ប្រសិនបើ​ពួកគេ​កែប្រែ​ទម្លាប់​រស់នៅ​ប្រចាំថ្ងៃ​របស់​ពួកគេ។ នេះ​បើតាម​លទ្ធផល​ស្រាវជ្រាវ​របស់​ក្រុម​អ្នកវិទ្យាសាស្ត្រ​បានបង្ហាញ​ឲ្យ​ដឹង​កាល​ពីថ្ងៃ​ចន្ទ​កន្លងមក។
ក្រុម​អ្នកស្រាវជ្រាវ​បានធ្វើ​ការប៉ាន់ប្រមាណ​ថា​នៅ​ឆ្នាំ២០៥០ចំនួន​មនុស្ស​កើត​ជំងឺ​ភ្លេចភ្លាំង​នឹង​កើន​ឡើងដល់១០៦លាន​នាក់ បើ​ធៀប​នឹង​ឆ្នាំ២០១០ដែល​អត្រា​អ្នក​កើត​ជំងឺ​បាត់​ការចងចាំ​នេះ​មាន​ប្រមាណ៣០លាន​នាក់។
សាស្ត្រាចារ្យ ការ៉ូ​ល ប្រេ​ណេ ប្រធាន​ក្រុម​អ្នកស្រាវជ្រាវ​សុខភាព​សាធារណៈ​មកពី​សាកលវិទ្យាល័យ​ខេ​មប៊្រីដ​បាន​រកឃើញ​នូវ​កត្តា​គ្រោះថ្នាក់​ចំនួន៧ដែល​ពាក់ព័ន្ធ​នឹង​ការកើត​ជំងឺ​ភ្លេចភ្លាំង​ច្រើន ឬ​បាត់បង់​ការចងចាំ​នេះ។
កត្តា​គ្រោះថ្នាក់​ទាំងនោះ​រួមមាន​ជំងឺ​ទឹកនោមផ្អែម ជំងឺ​ឡើង​សម្ពាធ​ឈាម ជំងឺ​ធាត់​នា​វ័យ​កណ្ដាល ទម្លាប់​រស់នៅ​អសកម្ម ឬ​កង្វះ​ការហាត់ប្រាណ ជំងឺ​ក្រៀម​ក្រំចិត្ត ការជក់បារី និង​បញ្ហា​កម្រិត​អប់រំ​ទាប ជាដើម។
អ្នកស្រាវជ្រាវ​បាន​លើកឡើងថា ប្រសិនបើ​មនុស្ស​អាច​បន្ទាប​អត្រា​គ្រោះថ្នាក់​ខាងលើនេះ​បានត្រឹមតែ១០ភាគរយ ពិភពលោក​នឹងអាច​កាត់បន្ថយ​អត្រា​អ្នក​កើត​ជំងឺ​ភ្លេចភ្លាំង ឬ​បាត់​ការចងចាំ​រហូតដល់៨,៥ភាគរយ ឬ​ស្មើនឹង៩លាន​ករណី​នៅត្រឹម​ឆ្នាំ២០៥០។
ដោយ​គ្រាន់តែ​ធ្វើ​លំហាត់​ប្រាណ និង​ចលនា​រាងកាយ​បែប​សកម្ម​ជាប្រចាំ នោះ​មនុស្ស​អាច​កាត់បន្ថយ​អត្រា​ប្រឈម​នឹង​ជំងឺ​ធាត់ លើសឈាម និង​ទឹកនោមផ្អែម​ក៏ដូចជា បង្ការ​រោគ​ភ្លេចភ្លាំង ឬ​បាត់​ការចងចាំ​ផងដែរ ៕ PR
