
អ្នក​ញ៉ាំ​កាហ្វេ​រាល់ថ្ងៃ​មាន​ហានិភ័យ​ជំងឺ​ផ្សេងៗ​ទាប 

ក្រុង​ម៉ា​នី​លៈ មនុស្ស​ចូលចិត្ត​ផឹក​កាហ្វេ​ចាប់ពី ៣ ទៅ ៥ ពែង​ក្នុង​មួយថ្ងៃ មាន​ហានិភ័យ​តិច​ពី​ការស្លាប់​ដោយសារ​ជំងឺបេះដូង ការធ្វើអត្តឃាត​ខ្លួនឯង ជំងឺ​ទឹកនោមផ្អែម ឬ​ជំងឺ​ផា​ឃីន​សុន (Parkinson) នេះ​បើតាម​ក្រុម​ស្រាវជ្រាវ​សុខភាព​អាមេរិក​បាន​ឲ្យ​ដឹង​កាល​ពីថ្ងៃ​ចន្ទ​កន្លងមក។
ការស្រាវជ្រាវ​របស់​ក្រុម​អ្នកជំនាញ​សុខាភិបាល​សុខភាព​សាធារណៈ​នៃ​សាកលវិទ្យាល័យ​ហា​វ៉ដ បាន​ចុះផ្សាយ​កាលពី​ថ្ងៃទី ១៦ ខែវិច្ឆិកា​ក្នុង​ព្រឹត្តិបត្រ Circulation បង្ហាញថា ការ​ហ្វេ​ទាំង​ប្រភេទ caffeinated និង decaffeinated គឺ​សុទ្ធ​តែមាន​ប្រយោជន៍​សម្រាប់​សុខភាព។
ប៉ុន្តែ​ការ​សិក្សាស្រាវជ្រាវ​នេះ មិនបាន​រក​លម្អិត​ពី​ហេតុ​និង​ផល​របស់​កាហ្វេ ជុំវិញ​ការកាត់បន្ថយ​ហានិភ័យ​តិច​ពី​ការកើត​ជំងឺ​នានា​ឡើយ។
វា​គ្រាន់តែ​បន្ដ​ការស្រាវជ្រាវ​ពីមុន ហើយ​រកឃើញ​នូវ​អត្ថប្រយោជន៍​កាន់តែច្បាស់​នៃ​កា​រញ៉ាំ​កាហ្វេ។ ការស្រាវជ្រាវ​ផ្អែកទៅលើ​ទិន្នន័យ​ស្ទាបស្ទង់​គិលានុបដ្ឋាយិកា​ចំនួន ៣ សែន​នាក់ និង​អ្នកជំនាញ​សុខភាព​ក្នុង​រយៈពេល​ជាង ៣០ ឆ្នាំ។
បើតាម​របាយការណ៍​ស្រាវជ្រាវ​បង្ហាញថា៖ «ការសិក្សា​នេះ​រកឃើញថា បរិមាណ​ល្មម​នៃ​ជាតិ​កាហ្វេ​ក្នុង​ខ្លួនមនុស្ស​អាចជួយ​កាត់បន្ថយ​គ្រោះ​ហានិភ័យ​នៃ​សេចក្តីស្លាប់​របស់​មនុស្ស​ពី​ជំងឺ​នានា​រួមមាន ជំងឺ​ស្ទះ​សរសៃឈាម​បេះដូង ទឹកនោមផ្អែម ជំងឺសរសៃប្រសាទ​ដូចជា ជំងឺ​ផា​ឃីន​សុន និង​ការធ្វើអត្តឃាត ផងដែរ»។
លោក ហ្វ្រេ​ន ហ៊ូ ប្រធាន​ក្រុម​ស្រាវជ្រាវ និង​ជា​សាស្ត្រាចារ្យ​ផ្នែក​ចំណីអាហារ និង​រោគរាតត្បាត​នៃ​សាកលវិទ្យាល័យ​ហា​វ៉ដ បាន​បញ្ជាក់ថា ការផឹក​កាហ្វេ​ជាប្រចាំ​រាល់ថ្ងៃ​អាចជា​ចំណែក​ល្អ​មួយ​ដល់​សុខភាព តែ​ក្រុម​អ្នកស្រាវជ្រាវ​បាន​ព្រមាន​ថា សម្រាប់​ស្ត្រី​មានគភ៌ និង​កូនក្មេង​មិនត្រូវ​ទទួលទាន​ជាតិ​កាហ្វេ​អ៊ីន​ច្រើនពេក​នោះឡើយ៕
