
ប្រេង​អូ​លីវ ត្រូវបាន​អ្នកវិទ្យាសាស្ត្រ​ជឿថា ជួយ​សមត្ថភាព​ផ្លូវ​ភេទបុរស 

ក្រុង​អាតែន: ត្រូវការ​ជីវិត​សិច​នៅតែ​រោលរាល​មែនទេ? ចូរ​សាកល្បង​បន្ថែម​ប្រេង​អូ​លីវ​ក្នុង​របប​ប្រចាំថ្ងៃ។ យោងតាម​ការសិក្សា​ថ្មី​មួយ​ពី​សាកលវិទ្យាល័យ​ក្រុង​អាតែន បាន​ឲ្យ​ដឹងថា កា​រញ៉ាំ​ប្រេង​អូ​លីវ​ប្រមាណ ៩ ស្លាបព្រា​ប្រចាំសប្ដាហ៍ អាច​កាត់បន្ថយ​ហានិភ័យ​អសមត្ថភាព​ផ្លូវភេទ​ចំពោះ​បុរស​រហូតដល់ ៤០ ភាគរយ។
ក្រុម​អ្នកវិទ្យាសាស្ដ្រ បាន​តាមដាន​ទិន្នន័យ​ពី​បុរស ៦៦០ នាក់​អាយុ​មធ្យម ៦៧ ឆ្នាំ និង​បាន​រកឃើញថា អ្នក​ដែល​សង្វាត​របប​អាហារ​ស្ទីល​មេឌីទែរ៉ាណេ (ឬ​ជា​អាហារ​សម្បូរ​ជាតិ​ខ្លាញ់​ចម្រើន​សុខភាព​បំផុត​មួយ) បាន​កាត់បន្ថយ​ហានិភ័យ​បញ្ហា​ជីវិត​លើ​គ្រែ​បាន​ច្រើនជាង​អ្នក​អត់​អនុវត្ដ​របប​អាហារ​សុខភាព។
ប្រេង​អូ​លីវ​មិន​ត្រឹមតែ​ជួយ​សម្រួល​សរសៃឈាម​ប៉ុណ្ណោះទេ ប៉ុន្ដែ​វា​ថែមទាំង​បង្កើន​ចរន្ដឈាម​ពេញ​សារពាង្គកាយ រួមទាំង​ចរន្ដឈាម​នៅ​បរិវេណ​លិង្គ​ទៀត។ វា​ក៏បាន​បង្កើន​កម្រិត​អ័រម៉ូន​បុរស​តេស្ដូស្ទើរ៉ុន ដែល​ជួយ​កាត់បន្ថយ​ហានិភ័យ​ជំងឺ​អសមត្ថភាព​ផ្លូវភេទ​ផងដែរ។
វេជ្ជបណ្ឌិត គ្រីស្ទី​ណា ឈីសូ​ហ៊ូ ជា​អ្នកដឹកនាំ​ក្រុម​ស្រាវជ្រាវ បាន​និយាយថា៖ «ទម្លាប់​ហូបចុក​ចម្រើន​សុខភាព​រយៈពេល​យូរ និង​លំហាត់​ប្រាណ​ជាប្រចាំ ទំនង​ជាមាន​ឥទ្ធិពល​ខ្លាំង​មិន​ត្រឹមតែ​បញ្ហា​សរសៃឈាម​ប៉ុណ្ណោះទេ ប៉ុន្ដែ​ថែមទាំង​លើ​គុណភាព​ជីវិត​យើង​ទៀត រួមទាំង សមត្ថភាព​ផ្លូវភេទ​ចាប់ពី​អាយុ​វ័យ​កណ្ដាល​រហូតដល់​ជ្រេ។ ការ​ទទួលទាន​ប្រេង​អូ​លីវ និង​ប្រកាន់ខ្ជាប់​របប​អាហារ​មេឌីទែរ៉ាណេ ជួយ​បុរស​រក្សា​ថាមពល​លើ​គ្រែ​រឹងមាំ​ជានិច្ច»។
អ្នកស្រី​បាន​បន្ថែមថា៖ «វីយ៉ា​ក្រា (ថ្នាំ​ឲ្យ​លិង្គ​រឹង) ស្រោចស្រង់​រឿង​លើ​គ្រែ​បុរស​បានតែ​មួយគ្រា​ប៉ុណ្ណោះ តែ​របប​អាហារ​ញ៉ាំ​ផ្សំ​ប្រេង​អូ​លីវ​ប្រចាំ ធ្វើ​ឲ្យ​សិច​ប្រសើរ​យូរអង្វែង»៕HR
