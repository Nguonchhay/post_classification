
សាប៊ូ​កម្ចាត់​បាក់តេរី​ត្រូវបាន​គេ​រកឃើញថា​អាច​ប៉ះពាល់​គភ៌ 

ក្រុង​ឡុង​ដ៍: ស្ត្រី​មាន​ទម្ងន់​គួរតែ​ចៀសវាង​ការប្រើ​សាប៊ូ​ដែលមាន​សារធាតុ​កម្ចាត់​បាក់តេរី។ នេះ​បើ​យោងតាម​លទ្ធផល​ស្រាវជ្រាវ​ដែល​ក្រុម​គីមីវិទូ​អាមេរិក​បាន​លើក​មក​ពិភាក្សា។
ការស្រាវជ្រាវ​កន្លងមក អ្នកវិទ្យាសាស្ត្រ​បាន​រកឃើញ​ទំនាក់ទំនង​រវាង​ការប្រើ​សារធាតុ​កម្ចាត់​បាក់តេរី និង​ការកើត​ទារក​មាន​ទម្ងន់​តូច។
សហការី​ក្នុង​ការស្រាវជ្រាវ​លោក ប៊េន​នី ភី​ក​ខេ មកពី​សាកលវិទ្យាល័យ​រដ្ឋ​អារីហ្សូណា​បាន​ថ្លែងថា ភ័ស្ដុតាង​ជាច្រើន​ចង្អុលបង្ហាញ​ពី​សារធាតុ​ផ្ទុក​ក្នុង​សាប៊ូ​កម្ចាត់​មេរោគ និង​ផលិតផល​សម្អាត​នានា​ដែល​អាច​ប៉ះពាល់​ដល់​ជីវិត​សត្វ រួមទាំង​មនុស្ស​ផងដែរ ប្រសិនបើ​មាន​ការប្រើប្រាស់​ជាប្រចាំ​ក្នុង​រយៈពេល​យូរ​នោះ។
សារធាតុ​ពីរ​ប្រភេទ​ឈ្មោះថា Triclosan និង Triclocarban ត្រូវបាន​គេ​រកឃើញ​ក្នុង​ផលិតផល​ប្រើប្រាស់​ប្រចាំថ្ងៃ​ដូចជា ថ្នាំដុសធ្មេញ សាប៊ូ កម្រាលព្រំ ថ្នាំលាប សម្ភារ​សិក្សា របស់​ក្មេង​លេង និង​ថ្នាំ​សម្អាតផ្ទះ។
កាលពី​ខែឧសភា ក៏មាន​ការសិក្សា​ផ្សេងទៀត​រកឃើញថា ការប៉ះពាល់​សារធាតុគីមី​ខាងលើ​អាច​បំផ្លាញ​មេ​ជីវិត​បុរស​ផងដែរ៕
