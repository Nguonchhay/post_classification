
ការកែ​គូទ​ឲ្យ​ធំ​មូលក្លំ ជា​ការវះកាត់​កែសម្ផស្ស​ដ៏​គ្រោះថ្នាក់​ជាងគេ​បំផុត 

ក្រុង​ប្រេស៊ីលីយ៉ា: ក្រុម​អ្នកស្រាវជ្រាវ​អន្ដរជាតិ បាន​ព្រមាន​ថា ការវះកាត់​លើ​កំប៉េះគូទ​ឲ្យ​ងខ្ទើត​គឺជា​នីតិវិធី​កែសម្ផស្ស​ដ៏​គ្រោះថ្នាក់​បំផុត។ នីតិវិធី​នេះ​កាន់តែ​ទទួលបាន​ការពេញនិយម ខណៈ​ស្ដ្រី​នាំគ្នា​ប្រាថ្នា​ចង់បាន​ត្រគាក​មូលក្លំ ដូច​តារា​ល្បីៗ រួមទាំង គីម កា​ដា​សៀន តារា​រ៉េ​ប​នាង នី​ក​គី មី​ណា​ច និង​នាង ក្លូ ខាន ផងដែរ។
ប៉ុន្ដែ​ការវះកាត់​លើក​ទម្រង់​គូទ​ក៏​បង្កើន​ហានិភ័យ​មរណៈ​ខ្ពស់ជាង​ការវះកាត់​កែសម្ផស្ស​ណាៗ​ទាំងអស់។ នេះ​បើ​យោងតាម Multi Society Gluteal Fat Grafting Task Force។
ក្នុង​របាយការណ៍​ដ៏​គួរ​ឲ្យ​ស្លុត​មួយ ក្រុមការងារ​បាន​ឲ្យ​ដឹងថា៖ «អត្រាមរណៈ​ចំពោះ​មនុស្ស​ម្នាក់​ក្នុងចំណោម ៣០០០ នាក់ ជា​អត្រា​ខ្ពស់បំផុត​សម្រាប់​ការវះកាត់​កែសម្ផស្ស»។
ការវះកាត់​សព​អ្នកជំងឺ ដែល​បាន​ស្លាប់ បាន​បង្ហាញថា ពេទ្យវះកាត់​បាន​ចាក់​បញ្ចូល​ជាតិ​ខ្លាញ់​ច្រើនហួស​កម្រិត។ របាយការណ៍ បាន​បន្ថែមថា អ្នកជំងឺ ដែល​ប្រាថ្នា​គូទ​មូលក្លំ​គួរតែ​ធ្វើ​ទៅតាម​នីតិវិធី​ដំណាក់កាល​ច្បាស់លាស់ ជាជាង​វះកាត់​ម្ដង​សម្រេច​លទ្ធផល។
ហានិភ័យ​នៃ​សេចក្ដីស្លាប់​គួរតែ​ត្រូវបាន​លើក​យកមក​ជជែក​ប្រាប់​គ្រប់​អ្នក​ប្រាថ្នា​វះកាត់​គូទ​ទាំងអស់។ ការវះកាត់​លើក​ទម្រង់​គូទ​ឲ្យង​ក្លំ​ត្រូវ​ប្រើ​សារធាតុ​ខ្លាញ់​ពី​បរិវេណ​ដទៃ​នៃ​សរីរាង្គ ដូចជា​ខ្លាញ់​ក្បែរ​ចង្កេះ មក​បំពេញ​សាច់​កំប៉េះគូទ។
គ្លីនិក​នានា​បាន​រាយការណ៍​ពី​នីតិវិធី ដែល​មានតម្លៃ​ចន្លោះ​ពី ៨៣០០ ទៅ ១៤០០០ ដុល្លារ (៣៦ លាន​រៀល​ទៅ ៥៦ លាន​រៀល) បាន​កើនឡើង​ជាង ៥០ ភាគរយ​បើ​ធៀប​នឹង​ចំនួន​កាលពី ៥ ឆ្នាំមុន៕HR
