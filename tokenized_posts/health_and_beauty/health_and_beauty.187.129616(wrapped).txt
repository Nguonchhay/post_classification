
ទារក​ទើប​កើត​គេង​រួម​គ្រែ​មនុស្ស​ធំ​ប្រឈម​គ្រោះថ្នាក់ 

ក្រុង​វ៉ា​ស៊ីន​តោ​នៈ ក្រុម​អ្នកស្រាវជ្រាវ​អាមេរិក កាល​ពីថ្ងៃ​ចន្ទ​បាន​ព្រមាន​ថា ការដាក់​ទារក​ឲ្យ​គេង​លើ​គ្រែ​រួមគ្នា​ជាមួយ​មនុស្ស​ធំ អាចជា​ដើមចម​នៃ​អត្រាមរណៈ​ទាំង​ក្មេងខ្ចី។
របាយការណ៍​សារព័ត៌មាន​ផ្នែក​សុខភាព​កុមារ​បាន​ឲ្យ​ដឹងថា ៦៩ភាគរយ​នៃ​ទារក​ដែល​ស្លាប់​ជា​ទារក​ដែល​គេង​រួម​គ្រែ​ជាមួយ​មនុស្ស​ធំ។
ការវិភាគ​អត្រា​មរណភាព​ទារក​ចំនួន៨២០៧នាក់​បាន​បង្ហាញថា ទារក​វ័យ​ក្រោម​បី​ខែ​មាន​អត្រា​គ្រោះថ្នាក់​ខ្លាំង​ជាង​ទារក​មាន​វ័យ​ចន្លោះ​ពី​បួន​ទៅ១២ខែ។ ចំពោះ​ទារក​ដែល​ដេកស្លាប់​នោះ ត្រូវបាន​គេ​សម្គាល់​ឃើញថា ជា​ក្មេង​ដែល​គេង​ជាមួយនឹង​វត្ថុ​នានា​ដាក់លើ​ក្បាលពោះ​ដូចជា ភួយ ឬ​តុក្កតា​ទន់ៗជាដើម។
បណ្ឌិតសភា​អាមេរិក​ផ្នែក​ជំងឺ​កុមារ (AAP) បានផ្តល់​អនុសាសន៍​ថា ទារក​គួរ​គេង​លើ​គ្រែ​មាន​ផ្ទៃ​នឹង​រាបស្មើ​ដាច់ដោយឡែក​ពី​ឪពុកម្តាយ ឬ​មនុស្ស​ធំ ដើម្បី​ចៀសវាង​គ្រោះថ្នាក់​ដោយសារ​ការស្ទះ​ខ្យល់​ឬ​ថប់​ខ្យល់​ដោយចៃដន្យ។
យោងតាម​សេចក្ដីណែនាំ​ខាងលើ​ទារក​ទាំងឡាយ​គួរតែ​ត្រូវបាន​គេ​ដាក់​ឲ្យ​ដេកផ្ងារ ហើយ​ត្រូវយក​ភួយ​ខ្នើយ និង​របស់​លេង​នានា​ចេញ​ឲ្យ​ឆ្ងាយ​ពី​ខ្លួន​ផងដែរ៕ PR
