
អ្នក​ស្រវឹងខួប​ប្រឈម​បញ្ហា​ថ្លើម ១៣ ដង​បើ​ធៀប​នឹង​មនុស្ស​ធម្មតា 

ក្រុង​ជេន​ហ្វើរ​សុន: ការផឹក​គ្រឿងស្រវឹង​ជោកជាំ​ពេក​ចោទ​ជា​បញ្ហា​សុខភាព​សាធារណៈ​ជា​សកល។ ប៉ុន្ដែ​បច្ចុប្បន្ន ក្រុម​អ្នកវិទ្យាសាស្ដ្រ​បាន​ព្រមាន​ថា ការផឹក​គ្រឿងស្រវឹង​ច្រើនហួស​ហេតុ​ក្នុង​រយៈពេល​ដ៏​ខ្លី​ជាប់ៗ​គ្នា​មាន​ផល​អាក្រក់​ខ្លាំង​ជាង​ការគិត​ទៅទៀត។
ការសិក្សា​ថ្មី​មួយ បាន​បង្ហាញថា ការផឹក​គ្រឿងស្រវឹង​ជោកជាំ​ជាប្រចាំ​បង្កើន​ហានិភ័យ​នៃ​ការបំផ្លាញ​ថ្លើម​ធ្ងន់ធ្ងរ។
សាស្ដ្រាចារ្យ វី​វេន​ត្រា សាក​ឡា ផ្នែក​ឱសថសាស្ដ្រ នៅ​សាកលវិទ្យាល័យ​វេជ្ជសាស្ដ្រ​រដ្ឋ​មី​ស​ស៊ូ​រី បាន​និយាយថា៖ «ការផឹក​សរ្វឹង​ជោកជាំ​ចំពោះ​អ្នកប្រមឹក​ខួប​តែងតែ​បង្ក​ជា​គ្រោះថ្នាក់​ខូច​ថ្លើម​ដោយសារ​ជំងឺ​កើតចេញ​គ្រឿងស្រវឹង»។
លោក​បាន​បន្ដថា៖ «យើង​ដឹងថា ការ​ស្រវឹងខួប​នេះ​អាច​បង្ក​ជាតិ​ខ្លាញ់​ច្រើន​ក្នុង​ថ្លើម​ដែល​ប៉ះពាល់​ដល់​សមត្ថភាព​ជួសជុល​សរីរាង្គ​ឲ្យ​ដំណើរ​ការល្អ។ សម្រាប់​អ្នក​ឆ្ងាញ់​គ្រឿងស្រវឹង ពួកគេ​ប្រឈម​ហានិភ័យ​ប្រមាណ ១៣ ដង ខ្ពស់ជាង​មនុស្ស​ធម្មតា»។
លោក​សាស្ដ្រាចារ្យ សាក​ឡា ក៏បាន​គូសបញ្ជាក់ថា ការផឹក​គ្រឿងស្រវឹង​រ៉ាំរ៉ៃ និង​ច្រើន​ហួសប្រមាណ​គឺជា​ហេតុផល​ចម្បង​នាំ​ឲ្យ​ខូច​ថ្លើម។ ការផឹក​គ្រឿងស្រវឹង​ច្រើន​អាចបង្កើត​ការ​រលាក​ដែល​ប្រតិកម្ម​នឹង​ថ្លើម និង​សរីរាង្គ​ផ្សេងទៀត​លើ​រាងកាយ។
វា​សំខាន់ណាស់​ដែល​មនុស្ស​ត្រូវ​ដឹងពី​ផលប៉ះពាល់​បង្ក​ពី​ការប្រើ​គ្រឿងស្រវឹង ដូចជា​ធ្វើ​ឲ្យ​សុខភាព​ប្រឈម​នឹង​ជំងឺ​ទឹកនោមផ្អែម ដាច់​សរសៃឈាម​បេះដូង និង​មហារីក​ផ្សេងៗ។ ការសិក្សា​ត្រូវបាន​ចុះផ្សាយ​ក្នុង​ទស្សនាវដ្ដី​ជីវ​ម៉ូលេគុល Biomolecules៕ HR
