
ពេទ្យ​កំលោះ​ព្យាបាល​ឥតគិតថ្លៃ​ដល់​អ្នករក​មិត្តស្រី​ឲ្យ​ខ្លួន 

វេជ្ជបណ្ឌិត អេ​មីល ឈី​ន នឹង​ព្យាបាល​ឥតគិតថ្លៃ​ដល់​អ្នករក​មិត្តស្រី​ឲ្យ​ខ្លួន
ក្រុង​ញូវយ៉កៈ វេជ្ជបណ្ឌិត​អេ​មីល ឈី​ន អ្នកឯកទេស​ចក្ខុ​សាស្ត្រ​និង​កែសម្ផស្ស​នៅ​ក្រុង​ញូវយ៉ក សហរដ្ឋអាមេរិក​គឺជា​បុគ្គល​ដ៏​ជោគជ័យ​មួយរូប​ក្នុង​អាជីព​ការងារ ព្រមទាំង​មានឈ្មោះ​បោះ​សំឡេង ប៉ុន្តែ​បែរជា​អភ័ព្វ​ស្នេហ៍​ទៅវិញ។
បើទោះបីជា​កំលោះ​ពេទ្យ​រូបនេះ​បាន​ចំណាយ​ប្រាក់​រាប់ពាន់​ដុល្លារ​ទៅ​សេវាកម្ម​រក​គូស្រករ​និង​បាន​ផ្តល់ប្រាក់​សប្បុរសធម៌​ចំនួន​មួយ​ម៉ឺន​ដុល្លារ​ដើម្បី​ជា​ថ្នូរ​នឹង​ការជួប​មិត្តស្រី​យល់ចិត្ត​ម្នាក់ ក៏​លោក​នៅតែ​មិនទាន់​ត្រូវ​ចិត្តនឹង​បេក្ខនារី​ណា​ម្នាក់ ដែល​លោក​គិតថា ស័ក្ដិ​សមជា​នារី​ក្នុង​ក្តី​ស្រមៃ​របស់ខ្លួន​នៅឡើយ។
ស្ត្រី​ក្នុង​ក្ដី​សុបិន​របស់លោក​មាន​លក្ខណសម្បត្តិ​ដូចតទៅ​គឺជា​ស្ត្រី​មាន​វ័យ​ចន្លោះ​ពី២៧ឆ្នាំទៅ៣៥ឆ្នាំ ជា​កូនកាត់​មានអម្បូរ​ពូជសាសន៍​អឺរ៉ុប ឬ​អាមេរិក​សម្បុរ​មិន​ខ្មៅ​និង​មិនមែនជា​សាសន៍​អាស៊ី។ នាង​ចាំបាច់​ជា​ស្ត្រី​មាន​រាង​ស្គម​ដូច​តារា​ម៉ូដ​បស្ចិមប្រទេស​និង​មាន​កម្រិតវប្បធម៌​បញ្ចប់​ការសិក្សា​មហាវិទ្យាល័យ​ណាមួយ។ នាង​ជា​ស្ត្រី​ដែល​មិន​មានកូន តែ​ក៏​ជា​ស្ត្រី​ដែល​មានបំណង​ចង់​បានកូន​នា​រយៈពេល១ឬ២ឆ្នាំ​នេះដែរ។ នាង​ក៏​ជា​ស្រី​ដែលមាន​សុខ​ភាពល្អ​មិន​ពាក់ព័ន្ធ​នឹង​ការជក់បារី​គ្រឿងញៀន និង​មាន​ទម្លាប់​ទទួលទាន​អាហារ​ល្អ​ជាដើម។ ចំណែកខាង​សាសនា​វិញ​គឺ​នាង​ជា​អ្នក​កាន់​សាសនាគ្រិស្ត​មិនមែន​រស់នៅក្នុង​ទឹកដី​អាមេរិក​និង​ចូលចិត្ត​រស់នៅ​ជាមួយនឹង​ប្រជាជន​ច្រើន​នាក់។
វេជ្ជបណ្ឌិត​កំលោះ​រើស​ប្រពន្ធ​រូបនេះ​បាន​សរសេរ​ក្នុង​សារ​របស់លោក​ថា៖ «ដោយសារ​តម្រូវការ​ទាំងនេះហើយ​បាន​វា​ក្លាយជា​ផល​លំបាក​របស់ខ្ញុំ​ក្នុង​ការរក​មិត្តស្រី​នោះ។ ប្រសិនបើ​ស្ត្រី​ណា​មាន​លក្ខណសម្បត្តិ​គ្រប់​តម្រូវ​ការនោះ ខ្ញុំ​នឹង​ហ៊ាន​ចំណាយ​ប្រាក់​ទាំងអស់​លើ​នាង។ បើ​លក្ខណសម្បត្តិ​ខ្វះ​ចំណុច​ណា​មួយនោះ​ក៏​ខ្ញុំ​អាច​ទទួលយក​បានដែរ តែ​ខ្ញុំ​នឹងមិន​ចំណាយ​ប្រាក់​លើ​នាង​ទេ»។
លោក​បាន​ប្រាប់​សារព័ត៌មាន​ញូវយ៉ក​ប៉ុស្តិ៍​ថា ដោយសារតែ​ពិបាក​រក​ដៃគូ​ពេក ទើប​លោក​ប្រកាសថា នឹង​ផ្ដល់​ការព្យាបាល​ភ្នែក និង​សម្ផស្ស​ដោយ​ឥតគិតថ្លៃ​ដល់​ជន​ណា​ដែល​ជួយ​រក​មិត្តស្រី​ឲ្យ​លោក៕ PR
