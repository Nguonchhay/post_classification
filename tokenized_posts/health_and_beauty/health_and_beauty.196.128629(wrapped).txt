
ត្រណម​រួមភេទ​ចំពោះ​កីឡាករ​ជា​ប្រធានបទ​ខ្វះ​ភ័ស្ដុតាង​វិទ្យាសាស្ត្រ 

ក្រុង​ញូវយ៉ក: ត្រណម​រួមភេទ​ចំពោះ​អត្តពលិក​នៅក្នុង​ព្រឹត្តិការណ៍​ប្រកួត​កីឡា​ធំៗ​ដូចជា​ការប្រកួត​បាល់ទាត់​ពិភពលោក និង​កីឡា​អូឡាំពិក​ជាដើម​នោះ​មិនទាន់មាន​ការសិក្សា​ណាមួយ​អះអាង​ឲ្យ​ច្បាស់​ថា​វា​ផ្ដល់​គុណប្រយោជន៍ ឬ​គុណវិបត្តិ​យ៉ាងណា​នោះទេ។
វេជ្ជបណ្ឌិត​ផ្នែក​កីឡា ជ័រ​ឌិន ម៉េ​តហ្សែល បាន​មានប្រសាសន៍ថា៖ «ជារឿយៗ​រឿង​ត្រណម​រួមភេទ​នេះ​ត្រូវគេ​លើក​មក​និយាយ និង​ហាមប្រាម​តែ​គ្មាន​ភ័ស្តុតាង​ណាមួយ​បង្ហាញ​ពិត​ឡើយ។ មាន​កត្តា​ច្រើនយ៉ាង​ដែល​អាច​ជះឥទ្ធិពល​ដល់​កីឡាករ​នាពេល​ប្រកួត ឬ​សម្តែង​សមត្ថភាព​ពួកគេ។ ឧទាហរណ៍​ដូចជា ការ​ចូលដេក​យប់ជ្រៅ​ពេក​នឹងធ្វើ​ឲ្យ​ពួកគេ​ស្លក់​ភ្នែក ឬ​បើកភ្នែក​មិន​រួច​ពេលព្រឹក​ឡើង»។
ការស្រាវជ្រាវ​មួយចំនួន​មិន​ត្រឹមតែ​បាន​លើកយក​បញ្ហា​សិច និង​សកម្មភាព​កីឡា​មក​សិក្សាស្រាវជ្រាវ​និង​វិភាគ​រកហេតុផល​នោះទេ​ថែមទាំង​រកឃើញ​លទ្ធផល​ក្នុង​ភាពស្រពេចស្រពិល ឬ​ពិបាក​សន្និដ្ឋាន​ទៀតផង។ កីឡាករ​ខ្លះ​យល់ថា​សិច​ជួយ​ឲ្យ​ពួកគេ​កាត់បន្ថយ​នូវ​ភាព​តប់ប្រមល់ ឬ​ភាព​ភិតភ័យ​នានា​ក្នុងពេល​ប្រកួត​បាន។ខណៈ​កីឡាករ​ខ្លះ​បែរជា​បែកអារម្មណ៍ ឬ​ធ្វេសប្រហែស​ប្រសិនបើ​ពួកគេ​គិតគូរ​ដល់​ការ​រួមភេទ​នោះ។
វេជ្ជបណ្ឌិត​រូបនេះ​បាន​បន្តថា យើង​មិនមាន​ទិន្នន័យ​ច្បាស់លាស់​លក្ខណៈ​បែប​វិទ្យាសាស្ត្រ​ណាមួយ​បង្ហាញថា ការ​រួមភេទ​ប៉ះពាល់​ដល់​សមត្ថភាព​កីឡា​យ៉ាងណាទេ។
បើ​កីឡាករ​ណា​គិតថា​ត្រណម​រួមភេទ​អាចជួយ​ឲ្យ​ពួកគេ​ទទួលបាន​ផល​ល្អ​ក្នុងការ​ប្រកួត​នោះ វា​ក៏​ជា​ជំនួយ​វិជ្ជមាន​ផ្នែក​ចិត្តសាស្ត្រ​មួយ​សម្រាប់​ពួកគេ​ដែរ។ ផ្ទុយទៅវិញ​បើ​ការ​រួមភេទ​អាច​បង្កើន​ជំនឿ​ចិត្ត​ដល់​ការប្រកួត វា​ក៏​ហុច​ផល​វិជ្ជមាន​ដល់​កីឡាករ​ទៅតាម​នោះដែរ៕ PR
