
កា​រញ៉ាំ​បន្លែ​ស្លឹក​បៃតង អាច​សង្គ្រោះ​ការចងចាំ ចំពោះ​មនុស្ស​ចំណាស់ 

ក្រុង​ម៉ៃ​អា​មី: ការទទួល​ទាន​បន្លៃ​ស្លឹក​បៃតង​ម្ដង​ក្នុង​មួយថ្ងៃ​អាច​សង្គ្រោះ​ការបាត់បង់​អង្គ​ចងចាំ​ពេល​វ័យ​កាន់តែ​ជ្រេ​និង​រក្សា​ខួរក្បាល​ក្នុង​យុវភាព។
ភាព​ខុសប្លែកគ្នា​ដែល​ត្រូវបាន​រកឃើញ​រវាង​មនុស្ស​ចាស់​ដែល​ទទួលទាន​បន្លែ​ស្លឹក​បៃតង និង​អ្នក​ដែល​មិន​ចូលចិត្ដ​បន្លែ​នេះ បានបង្ហាញ​លទ្ធផល​គួរ​ភ្ញាក់ផ្អើល នោះ​គឺ​ក្មេង​ជាង​វ័យ​រហូតដល់ ១១ ឆ្នាំ។នេះ​បើ​យោងតាម​ការសិក្សា​ដែល​ចុះផ្សាយ​ក្នុង​ព្រឹត្តិបត្រ Neurology។
ខណៈ​ការស្រាវជ្រាវ​ពឹង​អាស្រ័យ​លើ​ការឆ្លើយតប​ចំពោះ​ការស្ទង់មតិ ដោយ​មិនបាន​ផោ្ដត​សំខាន់​លើ​ការប៉ះពាល់​របស់​វា ក្រុម​អ្នកស្រាវជ្រាវ​និយាយថា វា​បាន​ផ្ដល់នូវ​ភ័ស្ដុតាង​បន្ថែម​អំពី​ទំនាក់ទំនង​រវាង​ការ​ទទួលទាន​ប្រកបដោយ​សុខុមាលភាព និង​វ័យ​ជរា​ដ៏​មាំទាំ។
អ្នកនិពន្ធ​ការសិក្សា Martha Clare Morris មកពី​សាកលវិទ្យាល័យ​មជ្ឈមណ្ឌល​វេជ្ជសាស្ដ្រ ក្នុង​ក្រុង​ស៊ី​កា​ហ្គោ បាន​និយាយថា៖ «ការ​ទទួលទាន​បន្លែ​ស្លឹក​បៃតង​ទៅក្នុង​របប​អាហារ​ប្រចាំថ្ងៃ​អាចជា​វិធី​បង្កើន​សុខុមាលភាព​ខួរក្បាល​ងាយ»។
ការសិក្សា​បាន​តាមដាន​លើ​មនុស្ស ៩៦០ នាក់​អាយុ​មធ្យម ៨១ ឆ្នាំ ក្នុង​រយៈពេល ៥ ឆ្នាំ។ អ្នក​ចូលរួមបាន​បំពេញ​នូវ​ទម្រង់​សំណួរ​ដែល​បាន​សួរថា​តើ​ពួកគេ​ទទួលទាន​បន្លែ ដូចជា ខាត់ណា និង​សាលាដ​ជាដើម​ញឹកញាប់​ប៉ុនណា?
ពួកគេ​ក៏​ត្រូវបាន​ធ្វើតេស្ដ​អំពី​ការគិត និង​ការចងចាំ​រាល់​ឆ្នាំ​ផងដែរ។ អ្នក​ដែល​ទទួល​បន្លែ​ស្លឹក​បៃតង​យ៉ាងតិច​ម្ដង​ក្នុង​មួយថ្ងៃ បាន​កាត់បន្ថយ​អត្រា​ធ្លាក់ចុះ​នៃ​ការចងចាំ និង​ជំនាញ​គិតពិចារណា​ជាង​អ្នក​ដែល​មិន​បរិភោគ​សោះ​ឬ​ហូប​តិចតួច»៕
