
បណ្ដុះ​ទម្លាប់​ដល់​កូនៗ ផ្ដើម​អាន​សៀវភៅ​ឲ្យ​ពួកគេ​ស្ដាប់​មុន​អាយុ ២ ឆ្នាំ 

ក្រុង​ស៊ីដនី: ឪពុកម្ដាយ​គួរតែ​ខិត​ខំប្រឹងប្រែង​ដើម្បី​បង្កើន​ទំនាក់ទំនង និង​ភាពស្និទ្ធស្នាល​ជាមួយ​កូន​នាពេល​រាត្រី ដោយយោងទៅតាម​ការស្រាវជ្រាវ​ដែល​បង្ហាញថា ការ​និទានរឿង​ឬ​អាន​សៀវភៅ​របស់​ឪពុកម្ដាយ ជាពិសេស លោកឪពុក​ពេលយប់​ជា​ទង្វើ​ដ៏​ប្រសើរ​សម្រាប់​កុមារ​មុន​ពេលដែល​ពួកគេ​ចម្រើន​វ័យ​ពេញ​រូបរាង។
ការសិក្សា​មួយ​នៅ​សាកលវិទ្យាល័យ​ហា​វើដ​នៅក្នុង​សហរដ្ឋអាមេរិក​ស្ដីអំពី​ប្រសិទ្ធភាព​នៃ​ការប្រើប្រាស់​ភាសា​បែប​កុមារ​ក្រោយពី​ឪពុកម្ដាយ​អាន​ឲ្យ​កូន​ស្ដាប់​រយៈពេល​មួយឆ្នាំ បាន​រកឃើញថា កូនស្រី​ទំនងជា​ទទួលបាន​អត្ថប្រយោជន៍​ពី​ការអាន​ជាង​កូនប្រុស។
វេជ្ជបណ្ឌិត អេ​លីហ្សា​ប៊េត ឌូរ​ស្មា ដែល​ស្រាវជ្រាវ​លើ​ការសិក្សា​នេះ បាន​និយាយថា៖ «ប្រសិទ្ធភាព​ពី​ការអាន​នេះ​មាន​ទំហំ​ធំ ជាពិសេស បើ​ឪពុកម្ដាយ​ចាប់ផ្ដើម​អាន​ឲ្យ​កូន​ស្ដាប់​ក្រោម​អាយុ​ពីរ​ឆ្នាំ»។
អ្នកស្រី វេជ្ជបណ្ឌិត ដែល​បច្ចុប្បន្ន​បម្រើការ​នៅ​សាកលវិទ្យាល័យ​វូល​ឡុង​ហ្គុង​នៅ​ញូវ​សោត​វែលស៍​ប្រទេស​អូស្ដ្រាលី នឹងធ្វើ​បទ​បង្ហាញ​នៅក្នុង​សន្និសីទ​អន្ដរជាតិ​ក្នុងពេល​ឆាប់ៗ​ខាងមុខនេះ។ ការស្រាវជ្រាវ​របស់​អ្នកស្រី​វេជ្ជបណ្ឌិត បាន​បង្ហាញថា ការអាន​សៀវភៅ​របស់​ឪពុកម្ដាយ​ឲ្យ​កូន​ស្ដាប់​បានធ្វើ​ឲ្យ​ប្រសើរឡើង​នូវ​គុណភាព​ទំនាក់ទំនង លទ្ធភាព​សិក្សា (បញ្ញា) និង​ការ​ធូរស្បើយ​ក្នុ​អារម្មណ៍។
យ៉ាងណាមិញ ថ្វីដ្បិតតែ​វា​មាន​អត្ថប្រយោជន៍​ដ៏​ច្រើន​យ៉ាងណាក៏ដោយ ក៏​ការស្រាវជ្រាវ​របស់​អង់គ្លេស បាន​បង្ហាញថា ឪពុកម្ដាយ​មួយគូ​នៅក្នុងចំណោម​បួន​គូ​មិន​ធ្លាប់​អាន​សៀវភៅរឿង​ឲ្យ​កូន​ស្ដាប់​ឡើយ ឬក៏​អាន ៦ ខែ​តែម្ដង​ប៉ុណ្ណោះ៕ HR
