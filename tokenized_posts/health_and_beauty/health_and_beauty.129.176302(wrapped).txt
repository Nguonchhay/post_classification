
រំអិល​ខ្យង​កាន់តែ​ក្លាយជា​គ្រឿងផ្សំ​ពេញនិយម ក្នុង​វិស័យ​សម្ផស្ស 

ក្រុង​បាងកក: អាថ៌កំបាំង​នៅ​ពីក្រោយ​ផលិតផល​ថែរក្សា​សម្ផស្ស​កំពុង​ពេញនិយម​នៅ​អាស៊ី​ជា​គ្រឿងផ្សំ​ពី​រំអិល​ខ្យង ដែលគេ​អះអាងថា អាចធ្វើ​ឲ្យ​ស្បែក​មាន​សំណើម និង​ស្អាត​ក្មេង​ជាង​វ័យ។
ស្រី្ត​កូរ៉េ​ជាច្រើន​ដែល​និយម​ប្រើ​ក្រែម​លាប​ថែ​ស្បែក​សឹងតែ​មិនដឹងថា ផលិតផល​ដែល​ខ្លួន​ប្រើ​មាន​រំអិល​ខ្យង​ដ៏​គួរ​ឲ្យ​រអើម​ឡើយ។ ជាតិ​រំអិល ឬ​ទឹកមាត់ ដែល​បន្សល់​ពី​ស្នាម​វា​រគើមៗ​របស់​ខ្យង​នេះ​ត្រូវបាន​ការសិក្សា​ជាច្រើន​អះអាងថា មាន​ផ្ទុក​សារធាតុចិញ្ចឹម​ស្បែក​ល្អ។
ស្ថិតនៅ​ទឹកដី​ថៃ ក្រុមហ៊ុន Siam Snail ដែល​ស្ថិតនៅ​មិន​ឆ្ងាយ​ពី​ទីក្រុង​បាងកក កំពុង​មមាញឹក​ថែទាំ​សត្វ​ខ្យង​ពូជ (Hemiplecta distinct) ប្រមាណ ៨០០០ ក្បាល ខណៈ​ពួកវា​អាច​វារ​លេង​ដោយសេរី​លើ​ផ្ទៃ​ដីព្រៃ ១,៦ ហិកតា រង់ចាំ​កម្មករ​ប្រមូល​រំអិល​វា។
ទឹក​មាត់ខ្យង​ដ៏​ល្អ គឺជា​រំអិល​ពណ៌ស​ថ្លា ដែល​ប្រមូល​ពី​សត្វ​ខ្យង​រីករាយ នឹង​ការ​ស៊ី​ចំណី និង​សេរីភាព​វារ​តាមចិត្ត។
ប្រសិនបើ​សត្វ​នោះ​មិន​រីករាយ​ទេ រំអិល​របស់​វា​នឹង​ប្រែ​ពណ៌​ពី​ថ្លា ទៅ​លឿង រហូតដល់​បៃតង ដែល​គ្មាន​គុណភាព​ក្នុង​ការផលិត​គ្រឿង​ថែរក្សា​សម្រស់។ នេះ​បើ​យោងតាម​សាស្ត្រាចារ្យ Supot Hannongbua ស្ថាបនិក​ក្រុមហ៊ុន Siam Snail។
កសិដ្ឋាន​ចិញ្ចឹម​ខ្យង Siam Snail ដែល​បង្កើតឡើង​ដោយ​អ្នកវិទ្យាសាស្ត្រ​មកពី​សាកលវិទ្យាល័យ​ជូឡាឡុងកន នៅ​ឆ្នាំ ២០១៥ បានផ្ដល់​ជម្រក​ព្រៃ​ដល់​ខ្យង និង​ផ្សិត​ជា​ចំណី​ដល់​វា ដើម្បី​ឲ្យ​ខ្យង​ទាំងនោះ​រីករាយ និង​អាច​ផលិត​នូវ​រំអិល​ថ្លា​ល្អ។ ជាទូទៅ​ក្នុង​មួយ​សប្ដាហ៍ កម្មករ​អាច​ប្រមូល​រំអិល​ខ្យង​ក្នុង​មួយ​ក្បាល​ត្រឹម​តែមួយ​សង់​ទី​លីត្រ​ប៉ុណ្ណោះ។
ការចិញ្ចឹម​ខ្យង​នៅ​ព្រៃ និង​ឲ្យ​ផ្សិត​ជា​ចំណី​អាចធ្វើ​ឲ្យ​វា​រីករាយ។
ខ្យង​ពូជ​នេះ​អាច​រស់​នៅបាន ៥ ឆ្នាំ និង​ធំធាត់​រហូតដល់ ១០ សង់ទីម៉ែត្រ។ រំអិល​វា​មាន​ផ្ទុក​សារធាតុ Anti-microbial peptides ពពួក​អាស៊ីត​មាន​គុណប្រយោជន៍​ដល់​សុខភាព សារធាតុ​ប្រឆាំង​អុក​ស៊ី​ដ​កម្ម វីតាមីន A, D និង E។
សាស្ត្រាចារ្យ​ផ្នែក​ជីវៈ​នៅ​ជូឡាឡុងកន Anchalee Tassanakajon បាន​អះអាងថា រំអិល​ខ្យង​ពពួក​នេះ អាចជួយ​ការពារ​បាក់តេរី ព្យាបាល និង​ថែរក្សា​ស្បែក។
ក្រែម​លាប​ធ្វើ​ពី​រំអិល​ខ្យង​ដែល​កំពុង​ពេញនិយម​នៅ​អាស៊ី ដែល​សូម្បីតែ​ផលិតផល​ថោក​បំផុត​ក៏​មានតម្លៃ​ពី ៣០ ទៅ ៦០ ដុល្លារ​ដែរ។
ប្រជាប្រិយភាព​របស់​ផលិតផល​ពី​រំអិល​ខ្យង​បាន​សាយភាយ​ពី​ថៃ និង​កូរ៉េ រហូតដល់​ប្រទេស​កម្ពុជា ចិន ឡាវ និង​មីយ៉ាន់ម៉ា​ទៀតផង៕
កន្លែង​តាំងពិព័រណ៍​ផលិតផល​សម្រស់​ធ្វើ​ពី​រំអិល​សត្វ​ខ្យង។
