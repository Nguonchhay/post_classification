
ញ៉ាំ​អាហារ​ចម្អិន​នៅផ្ទះ កាត់បន្ថយ​ទឹកនោមផ្អែម 

ក្រុង​បូស្តុន: ការផ្លាស់ប្ដូរ​ទម្លាប់​ញ៉ាំ​អាហារ​ឆ្អិន​ស្រាប់​តាម​ហាង មក​ទិញ​បន្លែ​សាច់​ចម្អិន​ញ៉ាំ​នៅផ្ទះ​ដោយខ្លួនឯង អាច​កាត់បន្ថយ​អត្រា​ប្រឈម​នឹង​ជំងឺ​ទឹកនោមផ្អែម​ប្រភេទ ២ បាន​គួរ​ឲ្យ​កត់សម្គាល់។
ការស្រាវជ្រាវ​ថ្មី​មួយ​បាន​រកឃើញថា អ្នក​ញ៉ាំ​អាហារ​ពេលថ្ងៃត្រង់ និង​ល្ងាច​ចម្អិន​នៅផ្ទះ​ជាប្រចាំ ២ ដង​ក្នុង​មួយថ្ងៃ​អាច​កាត់បន្ថយ​អត្រា​ប្រឈម​នឹង​ជំងឺ​ទឹកនោមផ្អែម​បាន ១៣ ភាគរយ បើ​ធៀប​នឹង​អ្នក​ដែល​ញ៉ាំ​អាហារ​នៅផ្ទះ​មិនដល់ ៦ ដង​ក្នុង​មួយ​សប្ដាហ៍។
នេះ​ដោយសារតែ​ម្ហូបអាហារ​ចម្អិន​នៅផ្ទះ​មាន​គ្រឿងផ្សំ​ជួយ​រក្សា​ទម្ងន់ និង​ធ្វើ​ឲ្យ​អ្នក​ទទួលទាន​មិនសូវ​ស្រូប​ជាតិ​ស្ករ ខ្លាញ់ ព្រមទាំង​សារធាតុ​រក្សាទុក​អាហារ​ឲ្យ​បានយូរ។លទ្ធផល​នៃ​ការសិក្សា​នេះ​បន​ទាញ​ចេញពី​ការស្រាវជ្រាវ​រយៈពេល ៣៦ ឆ្នាំ ដោយ​វិភាគ​លើ​ទិន្នន័យ​សុខភាព​មនុស្ស​ប្រុសស្រី​ជិត ១០ ម៉ឺន​នាក់​នៅ​សហរដ្ឋអាមេរិក។
វេជ្ជបណ្ឌិត ហ្គេ​ន ជុ​ង អ្នកស្រាវជ្រាវ​ផ្នែក​ជីវជាតិ​បំប៉ន​នៅ​សាកលវិទ្យាល័យ​សុខាភិបាល​សាធារណៈ Harvard T.H. Chan School ក្រុង​បូស្តុន រដ្ឋ​ម៉ាសាឈូសេត បាន​និយាយថា៖ «ទំនោរ​នៃ​ការ​ទទួលទាន​អាហារ​ឆ្អិន​ស្រាប់ ឬ​ម្ហូប​ខ្វប់​នៅតាម​ភោជនីយដ្ឋាន បាន​រីក​សាយភាយ​ទូទាំង​សហរដ្ឋអាមេរិក​នៅ ៥០ ឆ្នាំ​ចុង​ក្រោយនេះ ស្រប​នឹង​អត្រាកំណើន​នៃ​អ្នក​កើត​ជំងឺ​ទឹកនោមផ្អែម​ប្រភេទ​ពីរ​ផងដែរ»។
បើទោះជា​ការស្រាវជ្រាវ​នេះ​មិនបាន​កំណត់ថា តើ​គួរ​ចម្អិនម្ហូប​ញ៉ាំ​នៅផ្ទះ​ប៉ុន្មាន​ដង​ក្នុង​មួយ​សប្ដាហ៍​ទើប​ល្អ​ក្ដី ក៏​វេជ្ជបណ្ឌិត ហ្គេ​ន ជុ​ង បាន​ជំរុញ​ថា បើ​ឧស្សាហ៍​ចម្អិន​អាហារ​ទទួលទាន​នៅផ្ទះ​កាន់តែ​ញឹកញាប់ គឺ​កាន់តែ​ប្រសើរ។
លទ្ធផល​នៃ​ការសិក្សា​នេះ​នឹង​ត្រូវយក​ទៅធ្វើ​បទ​បង្ហាញ​នៅ​កិច្ចប្រជុំ​សមាគម​បេះដូង​អាមេរិក​ឆ្នាំ ២០១៥៕
