
អាថ៌កំបាំង​នៃ​ការថែរក្សា​ផ្លែ​ប៊ើឲ្យ​មាន​ពណ៌បៃតង​ស្រស់ 

ក្រុង​ញូវយ៉ក: ជា​យូរណាស់​មកហើយ​តែង​ឮ​អ្នកជំនាញ​សុខភាព​និង​សម្ផស្ស​និយាយ​រៀបរាប់​មិនចេះចប់​ពី​អត្ថប្រយោជន៍​នៃ​កា​រញ៉ាំ​ផ្លែ​ប៊ើ។
កា​រចិត ឬ​ពុះ​ផ្លែ​ប៊ើឲ្យ​តូចៗ​ដាក់​ចាន​ទុក​ក្នុង​ទូទឹកកក អាច​រក្សា​គុណភាព​នៃ​ផ្លែឈើ​មួយ​នេះ​មិន​ឲ្យ​ប្រែ​ពណ៌បៃតង​ទៅ​ពណ៌ត្នោត​ក្រមៅ​បាន។ បណ្ដា​អ្នក​ដែល​និយម​ញ៉ាំ​ផ្លែ​ប៊ើ​ទាំងឡាយ​ក៏​សាកល្បង​មក​ប្រើ​វិធី​វេច​ខ្ចប់​វា​ជាមួយនឹង​ថង់​ប្លាស្ទិក ហើយ​ច្រូច​ទឹកក្រូច​បន្តិច ដើម្បី​ឲ្យ​ផ្លែ​ប៊ើ​នេះ​នៅ​រក្សា​ភាពស្រស់​បៃតង​ដដែល​បាន។
ក្រៅពី​ជា​ចំណូលចិត្ត​របស់​ស្ត្រី​មេផ្ទះ​នានា ផ្លែ​ប៊ើ​ក៏​ត្រូវបាន​គេ​ចាត់ទុកថា​ជា​អាហារ​ផ្តល់​ថាមពល​ដ៏​ខ្លាំងក្លា​មួយ​ជាពិសេស​ពីសំណាក់​ក្រុម​កីឡាករ​បាល់ទាត់​តែម្តង។ គេ​ឃើញ​មាន​ការលក់​ផ្លែឈើ​នេះ​រាប់លាន​គីឡូ​សម្រាប់​កម្មវិធី​ប្រកួត​កីឡា​មួយ​រដូវកាលៗ។
គួរ​បញ្ជាក់ថា ផ្លែ​ប៊ើ​ជា​ផលានុផល​ដែល​ត្រូវបាន​គេ​រកឃើញថា​ល្អ​ចំពោះ​សុខភាព​រាងកាយ និង​ការពារ​ជំងឺតម្កាត់​នានា​ដោយ​វា​សម្បូរ​វីតាមីន និង​រ៉ែ​ចម្រុះ ពិសេស​គឺ​គុណប្រយោជន៍​ថែរក្សា​ស្បែក និង​សក់​តែម្ដង។
ទន្ទឹមនឹង​រសជាតិ​ដ៏​ឆ្ងាញ់​ពិសា ផ្លែ​ប៊ើ​ក៏មាន​ប្រយោជន៍​ជាច្រើន​សម្រាប់​សុខភាព​ផងដែរ។ អាស៊ីតហ្វូលីក វីតាមីន B9 វីតាមីន E និង​សារជាតិ​គ្លុយ​តា​ត្យូន​នៅក្នុង​ផ្លែ​ប៊ើ ជា​ជំនួយ​យ៉ាង​ល្អ​ដល់​សុខភាព​បេះដូង ភ្នែក ខួរក្បាល និង​ពន្យឺត​ការវិវត្ត​ទៅរក​ភាព​ចាស់​តាម​វ័យ។
ការទទួល​ផ្លែ​ប៊ើ​ក៏​រួមចំណែក​ការពារ​ជំងឺ​ទឹកនោមផ្អែម និង​មហារីក រំលាយ​កាឡូរី និង​កម្ចាត់​ជាតិ​ខ្លាញ់​មិនបានការ​នៅក្នុង​ខ្លួន​ផងដែរ។
ការស្រាវជ្រាវ​កន្លងមក​ក៏​បានបង្ហាញ​ពី​គុណប្រយោជន៍​នៃ​កា​រញ៉ាំ​ផ្លែ​ប៊ើ​ស្រស់ៗ​ដែល​អាចរួមចំណែក​បង្ការ​ជំងឺ​រលាក​ក្នុង​សារពាង្គកាយ និង​រលាក សន្លាក់ឆ្អឹង។ ការបញ្ចូល​ផ្លែ​ប៊ើ​ក្នុង​របប​អាហារ​ប្រចាំថ្ងៃ​អាចធ្វើ​ឲ្យ​រាងកាយ​ស្រូបយក​សារធាតុ​បំប៉ន​ប្រកបដោយ​ប្រសិទ្ធភាព៕ PR
