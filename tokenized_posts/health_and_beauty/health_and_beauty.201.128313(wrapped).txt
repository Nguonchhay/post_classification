
ចក្ខុពេទ្យ​ជប៉ុន​ថា​អ្នក​សម្លឹងមើល​កុំព្យូទ័រ​យូរ​ប្រឈម​នឹង​ជំងឺ​ស្ងួត​ភ្នែក 

ក្រុង​ញូវយ៉កៈ បុគ្គលិក​ធ្វើការងារ​ទាំងឡាយណា​ដែល​ចំណាយពេល​អង្គុយ​មើល​អេក្រង់​កុំព្យូទ័រ​របស់ខ្លួន​ច្រើន​ម៉ោង​នោះ ពួកគេ​នឹង​ប្រឈមមុខ​កើត​ជំងឺ​ស្ងួត​ភ្នែក។ នេះ​បើ​យោងតាម​វេជ្ជបណ្ឌិត យូ​អ៊ីឈិ​អ៊ូ​ឈីណូ មកពី​សាកលវិទ្យាល័យ​សុខាភិបាល​កៃ​អូ​នៅ​ក្រុង​តូក្យូ ប្រទេស​ជប៉ុន។
យោងតាម​ការពន្យល់​របស់លោក ខណៈពេល​មនុស្ស​សម្លឹងមើល​កុំព្យូទ័រ ពួកគេ​នឹងមាន​ចំនួន​ចលនា​ធ្មេច​បើកៗរបស់​ភ្នែក​តិចជាង​ការ​សម្លឹង​មើលសៀវភៅ​នៅលើ​តុ។
ជាងនេះទៅទៀត​សកម្មភាព​សម្លឹង​កុំព្យូទ័រ​ជារឿយៗ​តម្រូវ​ឲ្យ​បើកភ្នែក​ធំជាង​ការ​សម្លឹងមើល​វត្ថុ​ផ្សេងៗ គួប​ផ្សំនឹង​ការកាត់បន្ថយ​នូវ​ចំនួន​ចលនា​ធ្មេច​បើកៗរបស់​ភ្នែក​នោះ វា​នឹង​បង្ក​ឲ្យ​មានការ​ហួត​ទឹក និង​ធ្វើ​ឲ្យ​ភ្នែក​លែងមាន​សំណើម។ វេជ្ជបណ្ឌិត​រូបនេះ​បាន​បញ្ជាក់ថា​សកម្មភាព​សម្លឹងមើល​កញ្ចក់​កុំព្យូទ័រ​ច្រើន​ម៉ោង​ដោយ​ឥត​ស្រាកស្រាន្ត​ទើប​នាំ​ឲ្យ​មាន​មូលហេតុ​នាំ​ឲ្យ​យើង​ប្រឈម​នឹង​ជំងឺ​ស្ងួត​ភ្នែក។
គួរ​បញ្ជាក់ថា​ជំងឺ​ស្ងួត​ភ្នែក​អាចមាន​លក្ខណៈ​រ៉ាំរ៉ៃ​តែ​យើង​អាចមាន​វិធី​ប្រើ​ទឹក​ថ្នាំ​បន្តក់​ភ្នែក​ជំនួយ​បាន។
របាយការណ៍​មួយ​បាន​ឲ្យ​ដឹងថា​នៅ​ប្រទេស​ជប៉ុន​មាន​អត្រា​ប្រជាជន​ចំនួន១០លាន​នាក់​មាន​រោគសញ្ញា​កើត​ជំងឺ​ស្ងួត​ភ្នែក​ដោយសារតែ​ពួកគេ​ជា​មនុស្ស​មមាញឹក​នឹង​ការងារ ហើយ​បាន​ចំណាយពេល​ច្រើន​ម៉ោង​មុខ​កុំព្យូទ័រ៕ PR
