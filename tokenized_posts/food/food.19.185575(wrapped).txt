
អយ​ស្ទ័រ​ធំ​ស្រស់ៗ​ហោះ​ពី​កោះកុង ១ គ្រាប់ ២ ដុល្លារ​នៅ​ព្រៃកោងកាង 

ភ្នំពេញ: ជាប់​ឈ្មោះ​ជា​អាហារ​ប៉ូវ​សុខភាព ជាពិសេស​ចំពោះ​សុភាពបុរស អយ​ស្ទ័រ ដែល​ផ្ទុក​ទៅដោយ​រ៉ែ​ស័ង្កសី​ដ៏​សម្បូរ​បែបជា​គ្រឿង​សមុទ្រ​ដ៏​ពេញនិយម​មួយ​នៅ​កម្ពុជា ជាពិសេស​សម្រាប់​ការបរិភោគ​ស្រស់ៗ​តែម្ដង។
សម្រាប់​អ្នក​ដែល​ចូលចិត្ត​អយ​ស្ទ័រ​មាន​ទំហំ​ធំ​សាច់​ច្រើន​ហើយ​តម្លៃថោក​សមរម្យ​នោះ​អាច​ពិបាក​រក​កន្លែង​ញ៉ាំ​បន្តិច ដោយសារតែ​អយ​ស្ទ័រ​ធំៗ​ភាគច្រើន​មានតែ​នៅក្នុង​ភោជនីយដ្ឋាន​ប្រណីត ហើយ​តម្លៃ​ទៀតសោត​ក៏​មិនជា​ថោក​ដែរ។
ដោយឡែក​ហាង​លក់​គ្រឿង​សមុទ្រ​ព្រៃកោងកាង​ដែល​ល្បី​គ្រឿង​សមុទ្រ​ស្រស់ៗ​ដូចជា ក្តាម​ផ្គរលាន់ និង​ខ្ចង​ត្រ​ដឹក​ក៏មាន​លក់​អយ​ស្ទ័រ​ខ្នាត​ធំ​យកមក​ផ្ទាល់​ពី​ភាគ​និរតី។
ម្ចាស់ហាង​គ្រឿង​សមុទ្រ​ព្រៃកោងកាង តារាភាពយន្ត​រូប​សង្ហា​លោក ណា​ខន បាន​ឲ្យ​ដឹងថា៖ «អយ​ស្ទ័រ​ក្នុង​ហាង​របស់ខ្ញុំ​ធានាថា​ស្រស់​ហើយ​យកមក​ផ្ទាល់​ពី​ខេត្តកោះកុង​អ្នកនេសាទ​គាត់​ចុះ​រក​ដោយខ្លួនឯង​ផ្ទាល់ និយាយ​ទៅ​គឺ​ធម្មជាតិ​ពី​សមុទ្រ​មិនបាន​ចិញ្ចឹម​នោះទេ។ អ៊ី​ចឹង​រសជាតិ​របស់​វា​ឆ្ងាញ់ ដោយ​ភ្ញៀវ​ខ្លះ​គាត់​កុម៉្មង់​ញ៉ាំ​រហូតដល់ ៥០ គ្រាប់​អី​ក៏មាន»។
លោក​បន្តថា៖ «អយ​ស្ទ័រ​យើង​អាច​យកមក​អាំង​ជាមួយ​ខ្ទឹម​បំពង​រួច​ផ្ទាប់​ជាមួយ​ស្លឹក​ក្ទម្ពទេស ជ្រលក់​ជាមួយ​ទឹកត្រី​កោះកុង​ក៏បាន ឬមួយ​ក៏​ញ៉ាំ​ស្រស់​ជាមួយ​ទឹកត្រី​កោះកុង​ហើយ​តម្លៃ​របស់​វា​វិញ​គឺ ១ គ្រាប់ ២ ដុល្លារ»។
ហាង ព្រៃកោងកាង ទល់មុខ​ស្ថានទូត​អូស្ត្រាលី ទូរស័ព្ទ លេខ ០៩៨ ៣៣៣ ៤០៣៕
