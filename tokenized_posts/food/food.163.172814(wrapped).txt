
ប្រហិត​ត្រី​ឆ្ងាញ់ ប្រចាំ​ហាង​បាយ័ន​បឹងស្នោ ល្បី​ម្ហូប​ខ្មែរ​បន្លែ​ធម្មជាតិ 

ភ្នំពេញ: ជាមួយ​ការ​ប្រកាន់ខ្ជាប់​នូវ​ផ្នត់គំនិត​គិតគូរ​ពី​សុខភាព​អ្នក​ទទួលទាន​ឲ្យ​មាំមួន​អាយុវែង នឹង​បានមក​ធ្វើជា​ភ្ញៀវ​គាំទ្រ​ភោជនីយដ្ឋាន​បាន​យូរអង្វែង​នោះ ហាង​បាយ័ន​បឹងស្នោ​បាន​ដំណើរការ​ជាង ៨ ឆ្នាំ ជាមួយ​ការ​ល្បីឈ្មោះ​ពី​គុយទាវ​សាច់ជ្រូក​ចិញ្ច្រាំ ផ្អក​ធ្វើ​ដោយខ្លួនឯង និង​មាន់​ដុត​សៀង។
ដោយមាន​សួន​បន្លែ​ចំនួន ២ កន្លែង ដើម្បី​ផ្គត់ផ្គង់​បន្ថែម​ក្នុង​ផ្ទះបាយ ម្ចាស់​ភោជនីយដ្ឋាន រូប​ស្រស់ និង​រួសរាយ​រាក់ទាក់​អ្នកនាង ថេ ដា​ឡែន បាន​និយាយថា៖ «ខ្ញុំ​បើក​ភោជនីយដ្ឋាន​នេះ​ឡើង គឺ​យើង​គិតពី​សុខភាព​របស់​ភ្ញៀវ​ជាចម្បង។ អ៊ី​ចឹង​ហើយ រាល់​មុខម្ហូប​ទាំងអស់​ដែល​យើង​ធ្វើ​គឺ​គិត​ទៅលើ​គុណភាព និង​រសជាតិ»។
អ្នកនាង​បាន​ខិតខំ​ដាំ​បន្លែ​ធម្មជាតិ​ជាច្រើន ដោយ​អ្នកនាង​រៀបរាប់ថា៖ «បន្លែ​ដែល​យើង​ដាំ​ដើម្បី​ផ្គត់ផ្គង់​ក្នុង​ហាង​មានដូចជា​ស្លឹកខ្ទឹម ជីរ​គ្រប់មុខ ល្ហុង គល់​ស្លឹកគ្រៃ និង​ស្ពៃ ខាត់ណា ជាដើម ហើយ​នៅ​ពេលខាងមុខ​យើង នឹង​ដាំ​បន្លែ​ឲ្យ​បាន​ច្រើនមុខ​ទៀត»។
បន្ថែម​ពីលើ​នេះ​ទៀត ប្រហិត​ត្រី​ចៀន​ជាមួយ​ជ្រក់ ដែល​សុទ្ធសឹងតែ​ប្រើ​បន្លែ​ចេញពី​សួន​ដំណាំ​របស់ខ្លួន។
ប្រហិត​ត្រី​ចៀន​នេះ​ក៏​ជា​មុខម្ហូប​មួយ​ដែល​ភ្ញៀវ​និយម​កុម៉្មង់​ដែរ ដោយសារតែ​សាច់​ប្រហិត​ត្រី​ស្វិត​ល្អ ផ្សំគ្រឿង​រសជាតិ​ទៀតសោត​ក៏​ឆ្ងាញ់ និង​បន្ថែម​ជ្រក់​ទៀត​រឹតតែ​ត្រូវគ្នា​តែម្ដង។
ភោជនីយដ្ឋាន​បាយ័ន​បឹងស្នោ មាន​ទីតាំង​ស្ថិតនៅលើ​ផ្លូវជាតិ​លេខ ១ ចម្ងាយ ៥០ ម៉ែត្រ​ពី​បុរី​ប៉េង​ហួត ទូរស័ព្ទ​លេខ ០១៧ ៩៧៩ ៧៦៧ និង ០៩៦ ៩៩ ៧៩ ៧៦៧៕
