
ញ៉ាំ​តៅហ៊ូ​ជប៉ុន​ល្បី​នៅ​ក្រុង​ហ៊្វូកុអូ​កា ភ្ញៀវ​មាន​អារម្មណ៍​ដូច​ស្ដេច 

ក្រុង​ហ៊្វូកុអូកាៈ គ្រាន់តែ​ឮឈ្មោះ ក្រុង ហ៊្វូកុអូ​កា របស់​ជប៉ុន យើង​ប្រាកដជា​នឹកដល់​ពានរង្វាន់​ដែល​ព្រឹទ្ធាចារ្យ​ចាប៉ីដងវែង គង់ ណៃ ទើបតែ​ទទួលបាន​ថ្មីថ្មោង​មិនខាន។
ជាការ​ពិតណាស់ ទីក្រុង​នេះ មិន​ត្រឹមតែ​រីកចម្រើន​ខាង​វិស័យ​សិល្ប:វប្បធម៌ ទេ ហ៊្វូកុអូ​កា ដែល​ស្ថិតនៅ​ដែនដី​ប្រជុំកោះ​គី​យូ​ស៊ូ ភូមិភាគ​និរតី​នៃ​ប្រទេស​ជប៉ុន​ក៏មាន​រសជាតិ​អាហារ​ពេលល្ងាច តៅហ៊ូ ដ៏​ល្បី​ប្រចាំ​តំបន់​ផងដែរ។
នៅ​ភោជនីយដ្ឋាន អ៊ូ​មិណូ​ហា​ណា (Ume No Hana Restaurant) នៅ​ទីក្រុង​ហ៊្វូកុអូ​កា តៅហ៊ូ​រសជាតិ​ឆ្ងាញ់ ត្រូវបាន​បម្រើ​ដោយ​បុគ្គលិក​ស្រី​ស្រស់​សោភា​ជប៉ុន ដែល​ចេះនិយាយ​ភាសា​អង់គ្លេស​តិច។
នាង​នៅចាំ​បម្រើ​លើកដាក់​ម្ហូប​តាម​ប្រភេទ នៃ​ការ​កុម៉្មង់​ជូន​លោកអ្នក ដែល​ធ្វើ​ឲ្យ​ភ្ញៀវ​ទទួលបាន​បទពិសោធ​ជីវិត​សឹងតែ​ដូចជា​ស្តេច​ក្នុង​រាជវាំង​អ៊ី​ចឹង។
ពិនិត្យ​មើលតាម​ទម្លាប់​អាហារ​ពេល​របស់​ជប៉ុន​រមែង​មាន​ច្រើនមុខ ខណៈ​អាហារ​មួយ​មុខៗ ក៏មាន​ចំនួន​តិចៗ​ដែរ គឺ​តម្រូវ​ឲ្យ​ប្រើ​ចាន​តូចៗ​ច្រើន​ទៅតាម​មុខម្ហូប ហើយ​ពេលវេលា​នៃ​ការ​ទទួលទាន​អាហារ​ពេលល្ងាច​ក៏​ស៊ីពេល​យូរ រឹតតែ​ផ្តល់ឱកាស​អាច​ជជែកគ្នា​បាន​ទៅ​តាមការគួរ​ផងដែរ។
ឈុត​អាហារ​ជប៉ុន ដែល​ចំណាយពេល​ញ៉ាំ ១ ទៅ ២ ម៉ោង។ ប៉ាន់ រិ​ទ្ធា
បើ​យោងតាម​មគ្គុទេសក៍​ទេសចរណ៍​ជប៉ុន​អ្នកស្រី ហ្វូរូ​កា​វ៉ា ជុន​កុ ហៅ June បាន​ឲ្យ​ដឹងថា៖ «ប្រភេទ​អាហារ​ពេលល្ងាច​ជា​តៅហ៊ូ​នៅ Ume No Hana នេះ​ល្បី​ជាងគេ​ក្នុង​តំបន់​ទីក្រុង​ហ៊្វូកុអូ​កា។ អាហារ​តៅហ៊ូ នោះ​មាន​ច្រើន​ប្រភេទ​អាច​ជ្រើសរើស​បាន​សម្រាប់​ការ​ទទួលទាន។ ដូចជា​ប្រភេទ កា​ហ្សិ​ម៉ា​ឆិហ្គូ​សា (kazemachigusa) ដែលមាន​បម្រើ​នូវ​អាហារ​ប្រមាណ ១២ មុខ ខណៈ​អាហារ​ប្រភេទ អូមិណូ​ហា​ណា (umenohana) វិញ​មាន​បម្រើ​អាហារ​ប្រមាណ ១៥ មុខ​ឯណោះ។ ចំពោះ​ពេលវេលា​ក្នុងការ​ញ៉ាំ​វិញ​អាច​ប្រើពេល​ពី ១ ម៉ោង​ទៅ ២ ម៉ោង»។
អ្នកស្រី June ក៏បាន​បន្ថែមថា៖ «អាហារ​តៅហ៊ូ នៅទីនេះ ពិត​ជាពិសេស សម្រាប់​ជនជាតិ​ជប៉ុន​យើង ដែល​តាម​ទម្លាប់​គេ​និយម​ទទួលទាន​ទៅតាម​រដូវកាល​ប្រែប្រួល​អាកាសធាតុ​ផងដែរ​នៅ​ជប៉ុន»។
គួរ​បញ្ជាក់ថា តៅហ៊ូ មានកំណើត​នៅ​ប្រទេស​ចិន ជាមួយ​អាយុកាល​ជាង ២០០០ ឆ្នាំ និង​ត្រូវបាន​កត់ត្រា​ជា​ប្រវត្តិសាស្ត្រ​ដំបូង​ក្នុង​រជ្ជកាល​ហាន។ ក្រោយមក​អាហារ​នេះ ក៏បាន​សាយភាយ​ប្រជាប្រិយភាព​ខ្លួន​ទៅ​កូរ៉េ និង​ជប៉ុន ក្នុង​ឆ្នាំ ៧១០ ទៅ​ឆ្នាំ ៧៩៤៕
