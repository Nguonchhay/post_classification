
ញ៉ាំ​បង្អែម​ស្វាយ នំ​សូកូឡា​ស្រួយ លម្ហែកាយ​លើ​អគារ​ជាន់ទី ៣៥ 

ភ្នំពេញ: នៅ​អគារ​ខ្ពស់​ជាងគេ​បំផុត​ក្នុង​រាជធានី​ភ្នំពេញ អ្នក​ប្រាថ្នា​ញ៉ាំ​អាហារ​លំដាប់​ប្រណីត​អាច​សាកល្បង​រសជាតិ​បង្អែម Mango Creme Brulee នៅ​ភោជនីយដ្ឋាន Iza នៃ​សណ្ឋាគារ Rosewood ជាន់ទី ៣៥ នៃ​អគារ​វឌ្ឍនៈ កាប់​ពី​តា​ល់។
បង្អែម​នេះ ធ្វើឡើង​ពី​ផ្លែស្វាយ កិន​យ៉ាង​ទន់ល្មើយ រសជាតិ​ផ្អែម​ល្មម​ឆ្ងាញ់ អមដោយ​នំ​សូកូឡា​ស្រួយ។ មិន​ត្រឹមតែ​រសជាតិ​បង្អែម​ឆ្ងាញ់​ទេ ភ្ញៀវ​ក៏​អាច​ក្លែម​បរិយាកាស​ដោយ​ការ​គយគន់​ទេសភាព​រាជធានី​ភ្នំពេញ​ទាំងមូល ពី​អគារ​ដ៏​ខ្ពស់​នេះ​ផងដែរ។
អ្នកនាង Hanny Wahyuni Gunawan នាយក​ផ្នែក​ទំនាក់ទំនង នៃ សណ្ឋាគារ Rosewood បាន​ឲ្យ​ដឹងថា៖ «ពីមុន​យើង​បើក​ភោជនីយដ្ឋាន Iza ម្ហូប​ជប៉ុន​នេះ​តែ​ពេលល្ងាច​ប៉ុណ្ណោះ តែ​ដោយសារតែ​ភ្ញៀវ​ភាគច្រើន​គាត់​ក៏​ចង់​ញ៉ាំ​អាហារ​ជប៉ុន​នេះ​នៅ​ពេលថ្ងៃ​ដែរ អ៊ី​ចឹង​បានជា​យើង​សម្រេច​បើក​ពេលថ្ងៃ​បន្ថែម ដើម្បី​ឲ្យ ភ្ញៀវ​គាត់​មាន​ជម្រើស​ច្រើន»។
អ្នកនាង​បន្តថា៖ «នៅក្នុង​ហាង​ភោជនីយដ្ឋាន Iza ម្ហូប​ជប៉ុន​នេះ យើង​តុបតែង​រចនាប័ទ្ម​បែប​ជប៉ុន​ទាន់សម័យ ដោយ​ភ្ញៀវ​អាច​ជ្រើសរើស​តុ​អង្គុយ អាច​មើល​ទេសភាព​ទីក្រុងភ្នំពេញ ឬមួយ​ក៏​អាច​អង្គុយ​ទល់មុខ​ចុងភៅ ដែលមាន​សិល្បៈ​ចម្អិនម្ហូប​ផ្ទាល់​តែម្ដង»។
ឈុត​អាហារ​ជប៉ុន ថ្ងៃត្រង់​មានតម្លៃ ១៦ ដុល្លារ។ អ្នកចូលចិត្ត​អាហារ​ជប៉ុន និង​ក្លែម​ទេសភាព​រាជធានី​ភ្នំពេញ ដ៏​ប្លែកភ្នែក​ពី​អគារ ៣៥ ជាន់​បាន​គឺ​នៅ ភោជនីយដ្ឋាន Iza ស្ថិតនៅក្នុង​សណ្ឋាគារ Rosewood អាចទាក់ទង​កក់​កន្លែង​តាម​ទូរស័ព្ទ​លេខ ០២៣ ៩៣៦ ៨៨៨៕
