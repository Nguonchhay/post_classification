
បាយ​អង្ករ​សំរូប ផ្ទាប់​ត្រី​អណ្ដែង​ស្រែ​អាំង​ក្ដឹប​អម្ពិល​បុក ពី​ផ្ទះ​ម៉ែ​ឡន 

ភ្នំពេញ: ជាមួយនឹង​ទេសភាព​វាលស្រែ​បៃតង​នា​រដូវភ្លៀង​ធ្លាក់ ផ្ទះ​ម៉ែ​ឡន​មិន​ត្រឹមតែ​ជា​កន្លែង​ញ៉ាំ​អាហារ​លម្ហែកាយ​ប៉ុណ្ណោះទេ ទីនេះ​ក៏​បម្រើ​ម្ហូប​បែប​ស្រុកស្រែ​ពិតៗ​ដល់​ភ្ញៀវទេសចរ ដែល​មកលេង​ទឹកដី​ខេត្តសៀមរាប​ផងដែរ។
ក្យូស​ប្រក់​ស្បូវ​បី​បួន ហ៊ុមព័ទ្ធ​ដោយ​កម្រាលព្រំ​បៃតង សំណាប​ដុះ​ពណ៌ខៀវខ្ចី ហើយ​ខ្យល់អាកាស​ក៏​ត្រជាក់​បរិសុទ្ធ។ ផ្ទះ​ម៉ែ​ឡន ជា​កន្លែង​ដែល​ប្រជាជន​ខេត្តសៀមរាប និង​អ្នកទីក្រុង​ច្រើន​តែទៅ​អង្គុយលេង​ស្រូប​ខ្យល់អាកាស​ជនបទ និង​ញ៉ាំ​ម្ហូប​ស្រុក​ស្រែជា​ស្នាដៃ​របស់​ម៉ែ​ឡន ដែល​ល្បី​ខាង​ធ្វើ​ទឹកគ្រឿង​ឆ្ងាញ់ មាន់​កាប់ ៣ កាំបិត និង​ម្ហូប​ស្រុកស្រែ​ជាច្រើន​ទៀត។
លោក ចាន់ សុភា ជា​ម្ចាស់​ក្យូស និង​ជា​កូន​របស់​ម៉ែ​ឡន បាន​រៀបរាប់ថា៖ «មុនដំបូង​ឡើយ គឺ​នៅពេលដែល​មកលេង​ផ្ទះ​ម៉ែ​ខ្ញុំ គឺ​ចេះតែ​កាប់​មាន់​ស្ងោរជ្រក់ ធ្វើ​ទឹកគ្រឿង ចាប់ត្រី​ក្នុង​ស្រែ​យកមក​អាំង​ញ៉ាំ​ជាមួយ​អម្ពិល​បុក នៅក្នុង​ខ្ទម​ក្បែរ​ស្រែ​នៅ​ជិត​ផ្ទះ​ម៉ែ​តែម្តង ហើយ​បន្ទាប់មកទៀត ចេះតែ​មានគំនិត​ថា​ប្រសិនជា​បន្ថែម​ក្យូស​ថែមទៀត បើក​ជា​កន្លែង​អង្គុយ​កម្សាន្ត​តាមបែប​ស្រុកស្រែ​គឺ​ប្រជាជន​ខ្មែរយើង​នឹង​ចូលចិត្ត​បរិយាកាស​បែបនេះ»។
ដូចជា​ក្នុង​រូបភាព​នេះ ត្រី​អណ្ដែង​ត្រូវបាន​ចាប់ពី​ស្រែ​មក​អាំង ផ្ទាប់​ជាមួយ​ក្ដិប​អម្ពិល​ដែល​បេះបោច​ក្នុង​ដីចម្ការ​ក្បែរ​នោះ។ ម្ហូប​ស្រែ​ឆ្ងាញ់ ញ៉ាំ​ជាមួយ​បាយ​អង្ករ​សំរូប ដែល​សម្បូរ​ដោយ​ជីវជាតិ​ល្អ​ទ្រទ្រង់​សុខភាព​ផងដែរ។
ផ្ទះ​ម៉ែ​ឡន ចំណាយពេល​ជិះ​ពី​ក្រុង​សៀមរាប​តែ ១៥ នាទី និង​មាន​ទូរស័ព្ទ​លេខ ០១៧ ២៥៧ ៧៥៥៕
