
អ្នក​ទៅលេង​សៀមរាប កុំ​ភ្លេច​ភ្លក្ស​ណែម​ស្លឹក​តើយ​រុំ​បន្លែ នៅ The Hut 

ភ្នំពេញ: ភោជនីយដ្ឋាន The Hut នៅ​សៀមរាប​បាន​ធ្លាប់​បង្ហាញ​ពី​ទីកន្លែង​បែប​ធម្មជាតិ និង​មាន់​ស្រែ​ដុត​ចំបើង​ល្បី​របស់ខ្លួន​ដល់​ភ្ញៀវទេសចរ​ជាតិ និង​អន្តរជាតិ​រួច​ម្តង​ហើយ ឥឡូវនេះ​ខាង​ម្ចាស់ហាង​បានបង្ហាញ ណែម ធ្វើ​ពី​ស្លឹក​តើយ​រុំ​ជាមួយ​បន្លែ ជ្រលក់​ទឹកត្រី​ផ្អែម។
អ្នកស្រី ហៀប រតនា​ម្ចាស់​ភោជនីយដ្ឋាន The Hut បាន​និយាយថា៖ «ដោយសារតែ​នៅទីនេះ​សម្បូរ​ស្លឹក​តើយ​ស្រាប់​អ៊ី​ចឹង​ខ្ញុំ​ក៏​គិតថា​បើសិនជា​យើង​ច្នៃ​ស្លឹក​តើយ​នេះ​មក​ធ្វើជា​ម្ហូប​ប្រហែលជា​ល្អ និង​ប្លែក​ម៉្យាង ទើប​ខ្ញុំ​សម្រេចចិត្ត​យក​ស្លឹក​តើយ​កិន​ជា​ទឹក​ធ្វើ​សម្បក​ណែម​តែម្តងទៅ ដោយ​រុំ​ជាមួយ​បន្លែ​ជ្រលក់​ទឹកត្រី ល្អ​សម្រាប់​អ្នក​ដែរ​មិន​ចង់​ញុំា​សាច់ ឬក៏​មិន​ចង់​ឡើង​ទម្ងន់ ដោយសារតែ​ណែម​នេះ​គ្មាន​ជាតិ​ធាត់​នោះទេ ណាមួយ​សុទ្ធតែ​បន្លែ​ធម្មជាតិ​ទាំងអស់»។
ម្ហូប​ទាំងអស់​នៅទីនេះ​គឺ​មិនមាន​ការលួចចម្លង​ពី​គេ​ឡើយ ដោយ​ម្ចាស់ហាង​អះអាងថា៖ «ខ្ញុំ​ជឿជាក់​ទៅលើ​ស្នាដៃ​ប្រឹងប្រែង​ស្វែងរក​អ្វី​ថ្មី​ដោយខ្លួនឯង​ដោយ​មិនចាំបាច់​ទៅ​លួច​ចម្លង​ពី​គេ​នោះទេ ដូចជា​ក្នុង​កន្លែង​របស់ខ្ញុំ​មាន​ណែម​ធ្វើ​ពី​ស្លឹក​តើយ​រុំ​ជាមួយនឹង​បន្លែ​ជ្រលក់​ទឹកត្រី រសជាតិ​ឆ្ងាញ់​ប្លែក​មាត់ ដែល​ហាង​ដទៃ​មិនមាន»។
ម្ហូប​នៅ The Hut មានតម្លៃ ចាប់ពី ១ ម៉ឺន ទៅដល់ ៥ ម៉ឺន​រៀល។ ភោជនីយដ្ឋាន The Hut មាន​អាសយដ្ឋាន ស្ថិតនៅ​ជិត​ប្រាសាទ បាគង​ទល់មុខ​ផ្លូវ​ទៅ​កំពង់ភ្លុក។
ព័ត៌មាន​លម្អិត សូម​ទាក់ទង​ទូរស័ព្ទ​លេខ ០១២ ៩២៦ ៣៩១៕
