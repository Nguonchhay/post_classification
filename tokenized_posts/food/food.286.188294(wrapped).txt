
តែ​កន្លះម៉ោង អាច​ចម្អិន​បង្គា​ចំហុយ​ខ្ទឹមស បាន​ភ្លែត​ជាមួយ​គ្រឿងផ្សំ​ងាយៗ 

ភ្នំពេញ: បើទោះជា​ក្លិន​របស់​មើម​ខ្ទឹមស អាច​ពិបាក​ទទួលយក​បន្តិច​សម្រាប់​មនុស្ស​មួយចំនួន ប៉ុន្តែ​ម្ហូប​នេះ​ទទួលបាន​ប្រជាប្រិយ​ភាពខ្លាំង គួប​ផ្សំនឹង​គុណប្រយោជន៍​ដ៏​ច្រើន​ពី​ការ​ទទួលទាន​ខ្ទឹមស បួក​រួមទាំង សមត្ថភាព​ជួយ​បណ្ដេញ​ជាតិពុល​ពី​រាងកាយ។
នៅក្នុង​បញ្ជីរាយនាម​មុខម្ហូប តាម​បណ្ដា​ភោជនីយដ្ឋាន​ចិន​នានា នៅ​រាជធានី​ភ្នំពេញ អ្វីដែល​អ្នក​ឧស្សាហ៍​ឃើញ​នោះ​គឺ បង្គា​ចំហុយ​ខ្ទឹមស ដោយ​ហាង​ខ្លះ​លក់​តម្លៃ​ម្ហូប​ដោយ​ថ្លឹង​បង្គា​គិតជា​គីឡូក្រាម និង​ហាង​ខ្លះ​លក់ ១ ចាន​តម្លៃ​ពី ៧ ទៅ ១៥ ដុល្លារ។
ប្រសិនបើ​អ្នក​មិនសូវ​ចង់​ចំណាយ​ប្រាក់​ញ៉ាំ​អាហារ​ខាងក្រៅ​ផ្ទះ អ្នក​ក៏​អាច​រៀន​ធ្វើម្ហូប​បង្គា​ចំហុយ​ខ្ទឹមស​ជាការ​បញ្ចេញស្នាដៃ​ឲ្យ​អ្នកផ្ទះ​ញ៉ាំ​រួច នឹង​លាន់មាត់​សរសើរ​ផងដែរ។ ដំណឹងល្អ​គឺថា គ្រឿងផ្សំ​ម្ហូប​នេះ​មាន​តិច​មុខ​មែនទែន រីឯ​វិធី​ចម្អិន​ទៀត​ក៏​រឹតតែ​ស្រួល។
អ្នកត្រូវការ​ទឹក​ខ្ទឹមស ទឹកស៊ុប​មាន់ ទឹកស៊ីអ៊ីវ ស្រា​ចិន​សម្រាប់​ចម្អិនម្ហូប (បើ​មាន) អំបិល ខ្ញី​ចិញ្ច្រាំ ខ្ទឹមស​ចិញ្ច្រាំ ស្លឹកខ្ទឹម​ហាន់​ខ្លី​កង់។ អ្នក​ត្រូវ​ច្របល់​គ្រឿងផ្សំ​ទាំងនេះ​ចូលគ្នា ហើយ​ទុក​មួយអន្លើ​សិន។
បង្គា​សមុទ្រ​ត្រូវ​លាង​ទឹក​ឲ្យ​ស្អាត រួច​ប្រើ​កាំបិត​ឆូត​ខ្នង​វា​ដើម្បី​ដកយក​សរសៃ​ខ្មៅ​ចេញ ដោយ​រក្សា​សម្បក។ បង្គា​ទាំងនោះ​ត្រូវដាក់​តម្រៀប​លើ​ថាស ដោយ​បែរខ្នង​វា​ឡើងលើ។ បន្ទាប់មក​ស្រូបទឹក​គ្រឿងផ្សំ ដែល​លាយ​រួចហើយនោះ​ពីលើ​បង្គា​ឲ្យ​ជោកជាំ។ បង្គា​ត្រូវ​ចំហុយ​ប្រមាណ​ពី ៣ ទៅ ៥ នាទី អាស្រ័យ​លើ​ទំហំ​វា។ ក្រោយពី​ឆ្អិន​រួចរាល់ អ្នក​អាច​យក​ថាស​បង្គា​ចេញ រួច​រោយ​ស្លឹកខ្ទឹម​បន្ថែម​ជាការស្រេច។
រូបមន្ត​តាម​ផ្ទះ​នីមួយៗ​អាចមាន​លក្ខណៈ​ខុសគ្នា ដោយ​ខ្លះ​មាន​ទ្រាប់​មីសួ​នៅ​ចាន​ចំហុយ​បង្គា ខ្លះ​បន្ថែម​ស្លឹក​គូឆាយ ឬ​ផ្កា​គូឆាយ ហើយ​ខ្លះទៀត​រោយ​ម្ទេស​ឡើង​ក្រហមឆ្អិនឆ្អៅ តាម​ចំណង់ចំណូលចិត្ត៕
