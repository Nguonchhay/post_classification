
ការ៉េម​នៅ​ហាង វី​ជេ អា​ណូ ភ្ញៀវ​បរទេស​មក​ញ៉ាំ​ម្នាក់ៗ ១០ដើម 

ភ្នំពេញ: ជាមួយនឹង​ការបើក​ជំនួញ​លក់​អាហារ ហាង Christian បាយ​សាច់ជ្រូក​អាំង នៅ​ម្ដុំ​រដ្ឋសភា ចាស់ ដែល​ទទួលបាន​ការគាំទ្រ​ពី​យុវវ័យ​នោះ តារា​ត្រេ​មុខ​កូនកាត់ កញ្ញា វី​ជេ អា​ណូ ក៏មាន​បន្ថែម​នូវ​ការ៉េម​ជាច្រើន​រសជាតិ ដោយ​សូម្បីតែ​ភ្ញៀវ​បរទេស​ក៏​ឆៀងចូល​ទិញ​ញ៉ាំ ម្នាក់ៗ​សុទ្ធតែ ១០ ដើម​ឯណោះ។
ផ្ដើមចេញពី​ការលក់​បាយ​សាច់ជ្រូក​អាំង​កុម៉្មង់​តាម​អនឡាញ រហូត​រំលេច​អាជីវកម្ម​ជារូបរាង​ហាង​អាហារ​មាន​ទាំង​ជើងមាន់ កង្កែប ងាវ ក្ដាម​នំបញ្ចុក គ្រឿង​ស៊ុប និង​ចំណី​ប្លែក​មាត់​ជាច្រើន​ទៀត​នោះ តារា​សម្ដែង ម៉ូដែល និង​ពិធី​ការិនី​រូប​ស្រស់​កញ្ញា សួន ភក្ដី ហៅ វី​ជេ អា​ណូ ក៏បាន​រំឭក​នូវ​អនុស្សាវរីយ៍​ពី​អតីតកាល ដោយ​ពាំ​នាំនូវ​រសជាតិ​ការ៉េម​ខ្មែរ​ល្បី​កាលពី​ទសវត្សរ៍​មុនៗ​មក​លក់​ឡើងវិញ។
កញ្ញា អា​ណូ បាន​និយាយថា៖ «ការ៉េម​នេះ​គឺ​ហាង​នាងខ្ញុំ​ធ្វើ​លក់​ភ្លាមៗ​ផ្ទាល់​តែម្ដង។ ការ៉េម​ហ្នឹង​វា​មិន​ពិបាក​ក្នុង​ការធ្វើ​ទេ ហើយ​សំខាន់​គឺ​រសជាតិ​វា​ឆ្ងាញ់​តែម្ដង»។
ការ៉េម​មួយ​ដើម​តម្លៃ​ត្រឹមតែ ១០០០ រៀល ហើយ​កញ្ញា អា​ណូ បាន​រៀបរាប់ថា​វា​មាន​រសជាតិ​ច្រើន​ជម្រើស​ដូចជា ត្រាវ សណ្ដែកខៀវ សណ្ដែកក្រហម ខ្នុរ មៀន គូលែន ដូង សូកូឡា កាហ្វេ និង​ទឹក​ស៊ី​រ៉ូ។
ជាមួយ​ទីតាំង​ក្បែរ​រដ្ឋសភា​ចាស់​ដែល​សម្បូរ​ភ្ញៀវទេសចរ​ដើរ​ឆ្លងកាត់​នោះ កញ្ញា អា​ណូ ក៏បាន​ឲ្យ​ដឹង​ទៀតថា៖ «ក្រៅពី​ភ្ញៀវ​ខ្មែរយើង ការ៉េម​ហ្នឹង បរទេស​វិញ​គាត់​ទិញ​ញ៉ាំ​ក្នុង​ម្នាក់!សុទ្ធតែ ១០ ដើម​ឯណោះ»៕
