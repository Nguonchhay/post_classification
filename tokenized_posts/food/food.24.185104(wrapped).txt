
តោះ! រៀន​ធ្វើម្ហូប​ក្ដាម​ឆា​ការី ល្បី​ប្រចាំ​កោះ​សាមុយ ឆ្ងាញ់​លិទ្ធ​ដៃ 

សាមុយ: ក្តាម​ឆា​ការី គឺជា​ម្ហូប​ពិសេស​មួយ​មុខ ចំណោម​ម្ហូប​ដទៃៗ​ទៀត​ដែល​ល្បី​ឆ្ងាញ់​ប្រចាំ​កោះ​សាមុយ។ សម្រាប់់​មុខម្ហូប​នេះ​ជនជាតិ​ថៃ​ហៅថា Pu Pad Phong Ka Ree។ មុខម្ហូប​នេះ​គឺអាច​រក​ញ៉ាំ​បាន​នៅ​ហាង Sabieng lae ដែលជា​ហាង​លក់​ម្ហូប​សមុទ្រ​នៅ​តំបន់ Fisherman Village Koh Samui តែម្តង។
ភ្ញៀវទេសចរ​ទាំងអស់​ដែល​មកលេង​នៅទីនេះ​កម្រ​រំលង​ភ្លក្ស ក្តាម​ឆា​ការី​ក្នុង​ហាង Sabienglae នេះ​ណាស់​ដោយសារ វា​មាន​រសជាតិ​ឆ្ងាញ់ជាប់មាត់។
តែ​ប្រសិនជា​យើង​មិន​មានឱកាស​ទៅលេង​កោះ​សាមុយ​ញ៉ាំ​នោះទេ​គឺអាច​សាកល្បង​រៀន​ធ្វើ​នៅផ្ទះ​បាន​ដោយសារ តែ​គ្រឿងផ្សំ​របស់​វា​ងាយស្រួល រក​ទិញ​នៅ​ស្រុក​ខ្មែរយើង ដូចជា ក្តាមថ្ម ពងមាន់ ស្លឹកខ្ទឹម ម្ទេស ខ្ទឹមស ម្រេច ប្រេងឆា ប្រេង​ខ្ចង ទឹកស៊ីអ៊ីវ ទឹកស៊ុប​មាន់ ម្សៅ​ការី និង​ស្លឹក​ឃិនឆាយ។
របៀប​ធ្វើ​ដំបូង​គឺ​យើង​យក ម្សៅ​ការី​លាយ​ជាមួយ​ម្រេច ទឹកស៊ីអ៊ីវ ប្រេង​ខ្ចង ពងមាន់ និង​ទឹកស៊ុប​មាន់ ហើយ​កូរ​វា​ឲ្យ​ចូលគ្នា​រួច​ទុក​មួយ​ឡែក។
បន្ទាប់​មកចាក់​ប្រេងឆា​ឲ្យ​ក្តៅ​ល្មម ទើប​ដាក់​ខ្ទឹមស​បំពង​ឲ្យ​ឡើង​ប្រែ​ពណ៌​បន្តិច សឹម​ចាក់​គ្រឿងផ្សំ​ដែល​យើង​ទើបតែ​លាយ​រួច ហើយ​កូរ​វា​បន្តិច​មុននឹង​ចាក់​សាច់​ក្តាម​ចូល ឆា​ច្របល់​គ្នា ឲ្យ​ឆ្អិន​សាច់​ក្តាម។ ពេល​ឆា​ឆ្អិន សឹម​ដាក់​ស្លឹក​ឃិនឆាយ ស្លឹកខ្ទឹម និង​ម្ទេស​ហាន់​ចូល​ជាការស្រេច។
សម្រាប់​អ្នក​ដែល​មិនបាន​ចម្អិនម្ហូប​នេះ ក៏​អាច​រក​ញ៉ាំ​នៅតាម​ភោជនីយដ្ឋាន​ថៃ​នានា​ក្នុង​ទីក្រុងភ្នំពេញ​ផងដែរ៕
