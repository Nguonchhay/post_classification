
ការី​ក្បាល​ត្រី​រសជាតិ​អ្នក​កំពត ពី​ហាង​អ៊ុយ​គុយទាវ​បឹង​កេងកង 

ភ្នំពេញ: អ៊ុយ គុយទាវ គឺជា​ភោជនីយដ្ឋាន​មួយ​ដែល​បង្កើតឡើង​ដោយ​មេ​ចុងភៅ​ចំណាន​ប្រចាំ​ប្រទេស​កម្ពុជា​គឺ​លោក លូ ម៉េង ដោយមាន​ច្រើន​សាខា​នៅ​ទីក្រុងភ្នំពេញ រហូតមកដល់​បច្ចុប្បន្ននេះ អ៊ុយ គុយទាវ បាន​ពង្រីក​សាខា​មួយ​ដ៏​ធំ​នៅ​បឹង​កេងកង។
អ៊ុយ​គុយទាវ បឹង​កេងកង​នេះ​កាន់តែ​លេចធ្លោ​នៅត្រង់ថា អគារ​នេះ​គឺជា​អគារ​ចាស់​បុរាណ​សង់​តាំងពី​ឆ្នាំ ១៩៦០ ច្នៃ​ជា​អក្សរ V ជា​ស្នាដៃ​របស់លោក វណ្ណ មូលី​វណ្ណ។
រចនាប័ទ្ម​ទាំងមូល​របស់​អគារ​ត្រូវបាន​រក្សាទុក​នៅ​ដដែល​ដោយ​បន្ថែម​បណ្ណាល័យ​តូច​មួយ​សម្រាប់​ដាក់តាំង​រូបថត​អគារ​ចាស់ៗ និង​មាន​ការដាំ​កូនឈើ​ជាង ១ពាន់​ដើម​ជុំវិញ​អគារ​ហាង​ផងដែរ។
ដោយសារ​ទីតាំង​នេះ​ទូលាយ​ធំ មាន​សួនច្បារ ខុសគ្នា​ពី​ហាង​អ៊ុយ គុយទាវ សាខា​ផ្សេងទៀត ហាង​នេះ​មាន​បន្ថែម​ម្ហូប​ខ្មែរ​ពិសេស​ជាច្រើន​ដូចជា ត្រីអាំង សម្លកកូរ​ត្នោត ដែល​អាច​ញុំា​ជាមួយ​នំបញ្ចុក និង​ទឹក​អម្ពិលទុំ សាច់គោ​ស្តេក​របស់​ខ្មែរយើង​ដោយ​យក​សាច់គោ​មក​ប្រឡាក់​គ្រឿង​បុក សាច់​មាន់អាំង​ជ្រលក់​ទឹកប្រហុក និង​ការី​ក្បាល​ត្រី​រសជាតិ​អ្នក​កំពត​ដែល​ត្រូវបាន​ចម្អិន​ជាមួយ​ទឹកដូង និង​ពោត​បារាំង​សម្រាប់​ញ៉ាំ​ជាមួយ​បាយ ឬ​នំបញ្ចុក​ក៏បាន។
សាខា​ថ្មី​នេះ​មាន​បម្រើ​គុយទាវ​តាំងពីព្រឹក​រហូត​ដល់ម៉ោង ១០ យប់​ដូចជា​គុយទាវ​ភ្នំពេញ គុយទាវ​ស៊ុប​សាច់គោ គុយទាវ​ខ​គោ និង​បាយ​សាច់​មា​ន់់។
ភោជនីយដ្ឋាន អ៊ុយ គុយទាវ ស្ថិតនៅ​ផ្ទះលេខ ៤៦ ផ្លូវ ៣៥២ សង្កាត់​បឹង​កេងកង ១ ទំនាក់ទំនង​ទូរស័ព្ទ​លេខ ០៧៧ ៨១៣ ៧៧៧៕
