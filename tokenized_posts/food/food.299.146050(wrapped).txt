
ផ្អក​ចំហុយ​ពង​ទា​សាច់ជ្រូក​ចិញ្ច្រាំ ពី​ហាង ប៉​រ ឃ្វី​ហ៊្សីន នៅ​សៀមរាប 

សៀមរាប: ស្ថិតនៅ​ម្ដុំ​វត្ត​បូរ ខេត្តសៀមរាប ភោជនីយដ្ឋាន ប៉​រ ឃ្វី​ហ៊្សីន (Por Cuisine) មានឈ្មោះ​ល្បី​ខាង​កែច្នៃ​មុខម្ហូប​ខ្មែរ​ទាំងឡាយ​ឲ្យ​មាន​រសជាតិ​ថ្មី​ប្លែក​ដោយ​ផ្អែកលើ​គ្រឿងផ្សំ​រូបមន្ត​ប្រចាំគ្រួសារ​តាំងពី​ឆ្នាំ ១៩៨១។
អ្នកស្រី ចែ​ប លី​អ៊ីង ម្ចាស់​ភោជនីយដ្ឋាន​ប៉រ ឃ្វី​ហ៊្សីន (Por Cuisine) បង្ហាញ​ម្ហូប​ត្រី​ដូរី​ចៀន​រុំ​ស្លឹក​ខាត់ណា។
អ្នកស្រី ចែ​ប លី​អ៊ីង ដែលជា​ម្ចាស់ហាង​ខាងលើនេះ​បាន​ឲ្យ​ដឹងថា​ដោយសារតែ​ឪពុក​របស់​អ្នកស្រី​មានកេរ្តិ៍ឈ្មោះ​ជា​ចុងភៅ​ល្បី​ម្នាក់​ប្រចាំ​ខេត្តសៀមរាប​តាំងពី​ទសវត្សរ៍ ៨០ មក​ដូច្នេះហើយ​ទើប​អ្នកស្រី​ចង់យក​រូបមន្ត​ប្រចាំគ្រួសារ​របស់​អ្នកស្រី​មក​ច្នៃ​ធ្វើជា​ម្ហូប​ខ្មែរ​ដែលមាន​លក្ខណៈ​ទំនើប​ស្រប​តាមចំណូលចិត្ត​ទាំង​ភ្ញៀវ​ខ្មែរ និង​បរទេស។
ក្នុងចំណោម​អាហារ​ទាំងនោះ «ផ្អក​ចំហុយ​ពង​ទា​សាច់ជ្រូក​ចិញ្ច្រាំ» មាន​គ្រឿងផ្សំ​ដូចជា ផ្អក​ត្រីឆ្ដោ ពង​ទា សាច់ជ្រូក​បី​ជាន់ អំបិល ស្ករស និង​ម្សៅស៊ុប។
បន្លែ​អន្លក់​មានដូចជា កូន​ប៉េងប៉ោះ ត្រកួន​ស្រស់ ស្ពៃក្ដោប ស្ពៃបូកគោ ត្រសក់ ការ៉ុត ម្ទេស ស្លឹកខ្ទឹម និង​ក្រូចឆ្មារ។
វិធី​ចម្អិន​ងាយៗ​គឺ​ដំបូង​ត្រូវយក​ផ្អក និង​សាច់ជ្រូក​បី​ជាន់​មក​ចិញ្ច្រាំ​ឲ្យ​ម៉ដ្ឋ​រួច​ដាក់​អំបិល ស្ករស និង​ម្សៅស៊ុប​មួយ​ចឹប។ យក​ផ្អក​ដែល​ចិញ្ច្រាំ​រួច​ដួស​ដាក់​ចាន​ហើយ​ក្រឡុក​ជាមួយ​ពង​ទា​សឹម​យកទៅ​ចំហុយ​ប្រមាណ ៣០ នាទី​បើកភ្លើង​តិចៗ។ ដាក់​ម្ទេស និង​ស្លឹកខ្ទឹម​ជាការស្រេច៕
