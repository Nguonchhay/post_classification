
បរិភោគ​មីស្រុស​២​ដង​ក្នុង​១​សប្ដាហ៍​អាច​ប៉ះពាល់​ដល់​សុខភាព​ស្ត្រី 

ក្រុងវ៉ាស៊ីនតោន: ស្ត្រី​ដែល​ទទួលទាន​មីស្រុស​យ៉ាង​តិច​២​ដង​ក្នុង​មួយ​សប្ដាហ៍​ប្រឈម​នឹង​អត្រា​កើត​ជំងឺ​លើស​សម្ពាធ​ឈាម លើស​ជាតិ​ស្ករ​ក្នុង​ឈាម និង​ជាតិ​កូឡេស្តេរ៉ូល​ខ្ពស់។ នេះ​បើ​យោង​តាម​ក្រុម​អ្នក​ស្រាវជ្រាវ​អាមេរិក​បាន​ប្រកាស​កាលពី​ថ្មីៗ​នេះ។
ការ​សិក្សា​បាន​ពិនិត្យ​លើ​ទិន្នន័យ​មនុស្ស​ពេញវ័យ​ទាំង​ស្រី​ទាំង​ប្រុស​ជនជាតិ​កូរ៉េ​១០៧១១​នាក់​។ ក្រុម​អ្នក​ស្រាវជ្រាវ​នៅ​សាកលវិទ្យាល័យ​ហាវើត​ដ៏​ល្បីល្បាញ​ក្នុង​ពិភពលោក​មួយ​នេះ​បាន​រកឃើញ​ថា ៦៨​ភាគរយ​នៃ​ស្ត្រី​ដែល​ទទួលទាន​មីស្រុស​លើស​ពី​២​ដង​ក្នុង​មួយ​សប្ដាហ៍​ប្រឈម​នឹង​អត្រា​គ្រោះថ្នាក់​ផ្នែក​ប្រព័ន្ធ​រំលាយ​អាហារ។
បញ្ហា​ប្រព័ន្ធ​រំលាយ​អាហារ​នេះ​រួម​ចំណែក​ធ្វើឲ្យ​ពួកគេ​កើត​ជំងឺ​បេះដូង ទឹកនោមផ្អែម និង​មាន​ខ្លាញ់​ច្រើន​នៅ​បរិវេណ​ជុំវិញ​ចង្កេះ។ ផលអវិជ្ជមាន​នេះ​កើតឡើង​ចំពោះ​ស្ត្រី​ភាគច្រើន​ជា​ជាង​បុរស។
លោក​សាស្ត្រាចារ្យ ហ្វ្រេង ហ្វូ អ្នកជំនាញ​ផ្នែក​អាហារ និង​សុខភាព​នៅ​សាកលវិទ្យាល័យ​នេះ បាន​បញ្ជាក់​ទៀត​ថា៖ «ការ​ទទួលទាន​មីស្រុស​ម្ដង ឬ​ក៏​២​ដង​ក្នុង​មួយ​ខែ​វា​គ្មាន​បញ្ហា​ទេ តែ​ការ​ញ៉ាំ​វា​ពីរ​បី​ដង​ក្នុង​មួយ​សប្ដាហ៍​ពិតជា​ប៉ះពាល់​ដល់​សុខភាព ជាពិសេស​ស្ត្រី​តែ​ម្ដង»៕ HR
