
ត្រៀម​ទៅ​បុរសៗ របប​អាហារ​ឪពុក​រួម​ចំណែក​សំខាន់​ដល់​កូន​ក្នុង​ផ្ទៃ 

ក្រុងញូវយ៉ក: ការសិក្សា​មួយ​បាន​បញ្ជាក់​ថា របប​អាហារ​របស់​ឪពុក​មុនពេល​ផ្ដើម​សម្រេច​យក​កូន​អាច​ជះឥទ្ធិពល​ដល់​សុខភាព​កូន។
ក្រុម​អ្នកស្រាវជ្រាវ​បាន​រក​ឃើញ​ថា ឪពុក​មាន​របប​អាហារ​ផ្ទុក​សារធាតុ​កាបូន​អ៊ីដ្រាត​ទាប និង​ប្រូតេអ៊ីន​ខ្ពស់​នឹង​ជួយ​ឲ្យ​កូន​មាន​សុខ​ភាពល្អ​ពេល​កើត​ចេញ​មក។
ការពិសោធ​ជាច្រើន​ត្រូវ​បាន​ធ្វើ​ឡើង​លើ​សត្វ​រុយ​ផ្លែឈើ ហើយ​លទ្ធផល​បាន​បង្ហាញ​ថា កូនចៅ​អាច​ជួប​បញ្ហា​លំបាក​ពេល​ឪពុក​របស់​ពួកគេ​ទទួល​ទាន​អាហារ​មិន​មាន​ប្រយោជន៍​ចំពោះ​សុខភាព ដូចជា សារធាតុ​កាបូន​អ៊ីដ្រាត​ខ្ពស់ និង​ប្រូតេអ៊ីន​ទាប។
សត្វល្អិត​ប្រភេទ​នេះ​ត្រូវបាន​ប្រើ​ពិសោធ​ពីព្រោះ​ពួកវា​មាន​ហ្សែន​ដូច​មនុស្ស ៦០ ភាគរយ។ ក្រុម​វេជ្ជបណ្ឌិត​បាន​លើក​ឡើង​ពី​សារៈសំខាន់​នៃ​ជីវជាតិ​អាហារ​ល្អ​ចំពោះ​ម្ដាយ តែ​លទ្ធផល​ចុងក្រោយ​នេះ​ស្ដែង​ថា របប​អាហារ​របស់​ឪពុក​មាន​តួនាទី​សំខាន់​ស្រដៀង​គ្នា​លើ​សុខភាព​កូន។
ការសិក្សា​បាន​បង្ហាញ​ថា បុរស​ដែល​ចង់​ធ្វើជា​ឪពុក​គេ​គួរតែ​ចាប់ផ្ដើម​ទទួល​ទាន​សាច់​ត្រី សាច់​ផ្សេងៗ បន្លែ និង​ផ្លែឈើ ខណៈ​កាត់​បន្ថយ​អាហារ​ម្សៅ​ប៉ាស្ដា បាយ និង​នំប៉័ង​ស​ជាដើម។ អាហារ​មាន​ជាតិ​ស្ករ​ខ្ពស់ ដូចជា បង្អែម នំខេក និង​ប៊ីស្គីត គួរតែ​ចៀសវាង។
សាស្ដ្រាចារ្យ Michal Polak ជា​ជីវ​វិទូ មកពី​សាកលវិទ្យាល័យ​ស៊ីនស៊ីនណាទី រដ្ឋ​អូហៃយ៉ូ បាន​កត់​សម្គាល់​ថា៖ «ចំពោះ​ពូជ​មនុស្ស សត្វ​ជាច្រើន​ប្រភេទ ម្ដាយ ឬ​មេមាន​តួនាទី​សំខាន់​ចំពោះ​កូន។ ប៉ុន្ដែ​វា​ពិតជា​គួរឲ្យ​ភ្ញាក់ផ្អើល​ដែល​បាន​រក​ឃើញ​ទំនាក់​ទំនង​នេះ​រវាង​របប​អាហារ​ឪពុក និង​កូន​ទៅវិញ»៕HR
