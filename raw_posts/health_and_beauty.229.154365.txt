
ស្ដ្រី​ប្រើ​កង​ទ្វារមាស​ផ្ទុក​ឱសថ​ អាច​កាត់​បន្ថយ​ហានិភ័យ​មេរោគ ​ហ៊ីវ​ 

ក្រុងម៉ៃអាមី: យោងតាម​ការ​សិក្សា​អន្ដរជាតិ​ចំនួន​ពីរ​បាន​ឲ្យ​ដឹង​កាល​ពី​ថ្ងៃ​ចន្ទ​ថា កង​បំពាក់​​ក្នុង​ប្រដាប់​ភេទ​ស្ដ្រី​ប្រចាំ​ខែ​ដែល​ផ្ទុក​ឱសថ​ប្រឆាំង​មេរោគ​ហ៊ីវ​ ត្រូវបាន​ដាក់​ឲ្យ​ប្រើ​ប្រាស់​ដើម្បី​កាត់​បន្ថយ​ហានិភ័យ​ជំងឺ​ឆ្លង​នេះជិត​មួយ​ភាគ​បី​​ចំពោះ​ស្ដ្រី​។
កង​ផ្ទុក​ឱសថ​ប្រឆាំង​ជំងឺ​ឆ្លង​កាន់ តែ​មាន​ប្រសិទ្ធ​ភាព​ចំពោះ​ស្ដ្រី​លើស​ពី​អាយុ ២៥ ឆ្នាំ ដែល​មាន​ការ​ធ្លាក់​ចុះនៃ​ហានិភ័យ​មេរោគ​ហ៊ីវ ៦១ ភាគ​រយ​ ខណៈ​ប្រើ​កងទ្វារ​មាស​ បង្កើត​ឡើង​​ដោយ​អង្គការ​ដៃគូ​អន្ដរជាតិ​សម្រាប់​អតិសុខុម​ឃាត (IPM)។
ក្រុម​អ្នក​ស្រាវជ្រាវ បាន​ឲ្យ​ដឹងថា លទ្ធផល​ ដែល​ចុះផ្សាយ​នៅ​សន្និសីទ​ស្ដីពី​វីរុស​រ៉េត្រូ និង​ជំងឺ​ឆ្លង​ឱកាស​និយម (CROI) ក្នុង​ទីក្រុង​ប៊ូស្ដុន​ បាន​កំណត់​សម្គាល់​ជា​លើក​ដំបូង​ថា ការប្រើ​ប្រាស់​កង​ទ្វារ​មាស​យូរ​អង្វែង​បង្ហាញ​ពី​លទ្ធភាព​កាត់​បន្ថយ​ហានិភ័យ​មេរោគ​ហ៊ីវ​ចំពោះ​ស្ដ្រី​ដ៏​អស្ចារ្យ​។
ការ​ស្វែង​រក​មធ្យោបាយ​ទប់​ស្កាត់​មេរោគ​ដែល​បង្ក​ឲ្យ​កើត​ជំងឺ​អេដស៍​ចំពោះ​ស្ដ្រី ពិតជា​មាន​សារៈ​សំខាន់​ពីព្រោះ​ជាង​ពាក់​កណ្ដាល​នៃ​មនុស្ស ៣៥ លាន​នាក់ដែល​ឆ្លង​មេរោគ​ហ៊ីវ​នៅ​ទូទាំង​ពិភពលោក​គឺ​ជា​ស្ដ្រី​ ដែល​ភាគ​ច្រើន​កើត​នៅ​ក្នុង​ភាគ​ខាង​ត្បូង​សមុទ្រ​ខ្សាច់សាហារ៉ា​នៃ​ទ្វីប​អាហ្រ្វិក​ដោយសារ​តែ​ស្ត្រី​មិនសូវ​មាន​អំណាច​ក្នុងការ​បញ្ចេញ​មតិ។
ក្រុម​អ្នក​ជំនាញ បាន​បន្ដ​ថា ស្ដ្រី​ត្រូវការ​កិច្ចគាំពារ​បន្ថែម​ ពីព្រោះ​ពួកគេមាន​ការ​​ពិបាក​បញ្ចុះ​បញ្ចូល​ដៃគូ​​ឲ្យ​ប្រើ​ស្រោម​អនាម័យ​។
អំពី​កង​ដាក់ទ្វារ​មាស​ដែល​ធ្វើ​ពី​ជាតិ​ស៊ីលីកូន និង​មានតម្លៃ​ប្រមាណ ៥ ដុល្លារ អ្នកស្រី ហ្សេដា រ៉ូសេនប៊ឺក ជា​អគ្គនាយក​ IPM បាន​និយាយថា​៖ «លទ្ធផល​នៃការ​សិក្សា​នេះ​បាន​ផ្ដល់​ក្ដី​សង្ឃឹម​ថ្មី​ដល់​ស្ដ្រី​ជា​ច្រើន​ចំពោះហានិភ័យ​ខ្ពស់​ដែល​ត្រូវ​ការ​ជម្រើស​ច្រើន​ប្លែក​ៗដើម្បី​ការពារ​ខ្លួន​ពី​មេរោគ​ហ៊ីវ​»៕
