
ស្រោមអនាម័យ​ប្រឆាំង​រោគអេដស៍​ចេញ​លក់​ឆាប់ៗ​នេះ 

ក្រុងស៊ីដនី: ស្រោមអនាម័យ​ការពារ​មេរោគអេដស៍ អាច​នឹង​មាន​វត្តមាន​នៅ​ទីផ្សារ​ក្នុង​ពេល​ប៉ុន្មាន​ខែ​ខាង​មុខ​នេះ ខណៈ​ដែល​ស្ថាប័ន​ពាក់ព័ន្ធ​កំពុង​តែ​ពិនិត្យ​មុន​នឹង​ផ្ដល់​ភ្លើង​ខៀវ​ក្នុង​ការ​ផលិត​លក់​ចែកចាយ។
ការ​ពិសោធ​បង្ហាញ​ថា ស្រោមអនាម័យ​ដែល​មាន​លាប​ទឹករំអិល Viva Gel មាន​ប្រសិទ្ធភាព​សម្លាប់​មេរោគ​ហ៊ីវ​បាន​រហូត​ដល់​ទៅ​៩៩,៩​ភាគរយ​ឯណោះ រួម​ទាំង​មេរោគ​ជំងឺ​កាមរោគ​ដទៃ​ទៀត​ផង​ដែរ។
ក្រុមហ៊ុន Starpharma សហការ​ជាមួយ​ក្រុមហ៊ុន Ansell របស់​អូស្ត្រាលី​បាន​បង្កើត​ទឹករអិល Viva Gel ដែល​អាច​សម្លាប់​មេរោគ​ឆ្លងតាម​ការ​រួមភេទ​បាន។
ផលិតផល​ស្រោមអនាម័យ​ការពារ​មេរោគអេដស៍​នេះ​កំពុង​តែ​ទទួល​បាន​នូវ​ការ​គាំទ្រ​ពី​រដ្ឋបាល​វាយតម្លៃ និង​ផ្ដល់​អាជ្ញាប័ណ្ណ​ឱសថ​ព្យាបាល​របស់​អូស្ត្រាលី ហើយ​វា​ទំនង​ជា​រំលេច​រូបរាង​នៅ​តាម​ទីផ្សារ​ក្នុង​ពេល​ឆាប់ៗ។
ស្រោមអនាម័យ​នេះ​មិន​ត្រឹម​តែ​អាច​ការពារ​មេរោគហ៊ីវ និង​កាមរោគ នោះ​ទេ វា​រឹត​តែ​មាន​ប្រសិទ្ធភាព​ក្នុង​ការ​កាត់​បន្ថយ​អត្រា​មាន​កូន​ដោយ​ចៃដន្យ​ថែម​ទៀត​ផង៕
