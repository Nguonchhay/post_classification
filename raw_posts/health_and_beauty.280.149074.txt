
អ្នកជំនាញ​ស្នើឲ្យដាក់បម្រាម​លើការប្រើ​​គ្រឿងក្រអូបក្លិនឆួល​​ក្នុង​ពេទ្យ 

ក្រុងអូតាវ៉ា: ទឹកអប់ និងឡេលាប​ក្រោយ​កោរពុកមាត់គួរ​តែ​ត្រូវ​ហាមឃាត់មិន​ឲ្យ​ប្រើ​ក្នុង​មន្ទីរពេទ្យ​ពីព្រោះ​សារធាតុគ្រឿង​ក្រអូប​ទាំង​នេះ​អាច​បង្ក​ជាជំងឺ​ហឺត និងអាល្លែកហ្ស៊ី។ នេះ​ជា​ការ​លើក​ឡើង​របស់​ក្រុម​វេជ្ជបណ្ឌិត​ជំនាញ​ស្ដីពី​បញ្ហា​នៃ​គ្រឿង​ក្រអូប។
មនុស្ស​ ៣ នាក់​ក្នុង​ចំណោម ១០ នាក់​ ថា ខ្លួន​ងាយរង​ឥទ្ធិពល​ចំពោះ​គ្រឿង​ក្រអូប​កែច្នៃ​ដែល​អ្នក​ដទៃលាប​ ហើយ​អ្នក​កើត​រោគ​ហឺត​ ២៥ ភាគរយ​ បានអះអាង​ថា សារធាតុ​បង្កើត​ក្លិន​ក្រអូប​ធ្វើឲ្យ​ប៉ះពាល់ចំពោះ​សុខភាព​របស់​​ពួកគេ​កាន់​តែធ្ងន់​ធ្ងរ​ថែមទៀត​។
រោគ​ហឺត​រមែង​កើត​ឡើង​ដោយ​សារ​ការរោល​រលាក​ ដែលអាច​មក​បង្ក​ពីផ្សែង​បារីរហូតដល់ក្លិន​ក្រអូប​បែប​កែ​ច្នៃ​។ ដោយ​ចុះផ្សាយ​នៅក្នុង​ទស្សនាវដ្ដី​សមាគមវេជ្ជសាស្ដ្រ​កាណាដា ​វេជ្ជបណ្ឌិត ឃេន ប្លេហ្គេល​ និង​ចេមស៍ ម៉ារទីន បានលើក​ឡើង​ថា ផលិតផល​ទឹក​អប់​គួរ​តែ​ត្រូវបានហាម​មិន​ឲ្យ​ប្រើ​ក្នុង​មន្ទីរ​ពេទ្យ។
ពួកគេ​បាន​និយាយ​ថា​៖ «​ខណៈ​ក្លិន​ក្រអូប​ទឹកអប់​ត្រូវបាន​ផលិត​ឡើង​ដើម្បី​ផ្ដល់​ភាព​ទាក់​ទាញ​ ពួកវា​អាច​ជះ​ឥទ្ធិពលដ៏​អាក្រក់​ដល់​អ្នក​ដែល​ងាយ​​ប្រតិកម្ម​។ នេះ​ជា​ក្ដី​កង្វល់​របស់​មន្ទីរពេទ្យ​ ដែល​អ្នក​ជំងឺ​ជា​ច្រើនកើតរោគ​ហឺត​ ឬ​អ្នក​ងាយ​អាល្លែកហ្ស៊ី​ច្រមុះ និង​ស្បែក​»។
វា​ត្រូវបានស្នើ​ឡើង​ថា ផលិតផល​គ្រឿង​ក្រអូប​ដ៏គ្រោះថ្នាក់​ទាំង​នេះ​អាច​បង្ក​ជា​អាល្លែកហ្ស៊ី​ ជំងឺ​ប្រកាំង និង​​ជ្រៀត​ជ្រែក​ដល់​ចំណង់​ផ្លូវ​ភេទ​ផងដែរ។
ក្រុម​​វេជ្ជបណ្ឌិត​ បាន​បន្ដថា កម្មវិធី​អប់រំ និងផ្សព្វផ្សាយនានា​ទទួល​បាន​ប្រសិទ្ធភាព​ខ្លះៗ​ពី​ការប្រើ​ប្រាស់​សារធាតុ​ទាំង​នេះ ហើយ​កម្មវិធី​​ទាំងនោះគួរ​តែ​គោរព​ទៅតាមលក្ខខណ្ឌ​ស្ដង់ដារ​សុខ​ភាព​ពិភពលោក​៕ HR​
