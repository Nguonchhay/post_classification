
វិធី​សម្រក​ទម្ងន់​ដ៏​គួរ​ឲ្យ​ខ្ពើម​គឺ​លេប​ដង្កូវតេនញ៉ា​ចូល​ពោះ 

ម៉ូដែល ថៃរ៉ា ប៊ែង ធ្លាប់បានថតកម្មវិធីបញ្ចុះទម្ងន់ដោយប្រើដង្កូវតេនញ៉ា
ក្រុងញូវយ៉ក : នារី​ម្នាក់​មកពី​​រដ្ឋ​អាយអូវ៉ា​នៅ​សហរដ្ឋអាមេរិក​ត្រូវ​គេ​រាយការណ៍​ថា​បាន​ទិញ​យក​ដង្កូវតេនញ៉ា​លេប​ចូល​ក្នុង​ពោះ​ដើម្បី​ប្រើ​សម្រក​ទម្ងន់។
យោងតាម​ប្រភព​មួយ​ចំនួន​បាន​ឲ្យ​ដឹង​ថា​ការ​ប្រើ​តេនញ៉ា​ជា​ថ្នាំពេទ្យ​សម្រក​ទម្ងន់​នេះ​មាន​លក្ខណៈ​ស្រប​ច្បាប់​នៅ​តាម​បណ្តា​គ្លីនិក​នានា​នៅ​ប្រទេស​ម៉ិកស៊ិក​។ ដោយឡែក​នៅឯ​ប្រទេស​អង់គ្លេស​និង​សហរដ្ឋអាមេរិក​ត្រូវ​បាន​គេ​ហាមប្រាម តែ​ពេល​ថ្មី​ៗ​នេះ​វេជ្ជបណ្ឌិត​ផាទ្រី សៀគ្វីនលីសក៍​នាយក​មន្ទីរ​សុខភាព​សាធារណៈ​រដ្ឋ​អាយអូវ៉ា​សហរដ្ឋអាមេរិក​បាន​ប្រកាស​ជួប​ករណី​ស្ត្រី​លេប​តេនញ៉ា​ដើម្បី​សម្រក​ទម្រន់។
លោក​បាន​សរសេរ​នៅក្នុង​សារ​អឡិចត្រូនិក​ខ្លួន​ថា​៖ «​ការ​លេប​ដង្កូវ​តេនញ៉ា​រស់​នៅក្នុង​ពោះវៀន​នេះ​វា​មាន​លក្ខណៈ​ប្រថុយប្រថាន​ខ្លាំង​ណាស់​»។
ថ្មី​ៗ​នេះ​មាន​មនុស្ស​មួយ​ចំនួន​ទិញ​ដង្កូវតេនញ៉​នេះ​ធ្វើ​ជា​ថ្នាំ​សម្រក​ទម្ងន់​តាម​អ៊ីនធឺណិត​ដោយ​វា​ជា​តេនញ៉ា​មាន​ក្បាល​មូល ឬ​វា​ក៏​តេនញ៉ា​គោ​។ វា​ជា​តេនញ៉ា​ដែល​អាច​លូត​ធំធាត់​និង​មាន​ប្រវែង​ជាង​៩​ម៉ែត្រ​នៅ​ខាង​ក្នុង​ខ្លួន​មនុស្ស​។​វា​ភ្ជាប់​ខ្លួន​ជា​មួយ​នឹង​ពោះវៀន​មនុស្ស​ស្រូប​យក​ជីវជាតិ​អាហារ​។ ដ្បិត​តែ​ការ​ខ្វះ​ជីវជាតិ​ធ្វើឲ្យ​មនុស្ស​ស្គម​មែន ប៉ុន្តែ​តេនញ៉ា​ក៏​អាច​ធ្វើឲ្យ​មនុស្ស​ឈឺពោះ​ឬ​មាន​អាការ​មិន​ស្រួល​ដោយ​ការ​ឈឺ​រមួល​ជាដើម​។ ជួនកាល​អ្នក​ដែល​សម្រក​ទម្ងន់​ដោយ​វិធី​នេះ​ច្រើន​តែ​ធាត់​លើស​ដើម​៕ PR
