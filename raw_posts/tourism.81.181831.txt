
ឡើង​ភ្នំ​ជញ្ជាំង គយ​គន់​ទេសភាព​ក្រុង​សិរីសោភ័ណ និង​សុរិយា​អស្ដង្គត 

ស្ថិតនៅ​ភូមិ​គាប សង្កាត់​ទឹកថ្លា ក្រុង​សិរីសោភ័ណ ខេត្ត​បន្ទាយ​មានជ័យ ចម្ងាយ​ប្រមាណ ៣ ឬ ៤ គីឡូម៉ែត្រ​ពី​ក្រុង ដោយ​ចូល​តាម​ខ្លោង​ទ្វារ វត្ត​កុឍ្ឍ​បព្វតា លើ​ផ្លូវ​ជាតិ​លេខ ៥ ស្រប​ទិស​ដៅ​ឆ្ពោះ​ទៅ​កាន់​ក្រុង​ប៉ោយប៉ែត ភ្នំ​ជញ្ជាំង​គឺជា​រមណីយដ្ឋាន​ធម្មជាតិ មាន​បណ្តុំ​ផ្ទាំង​ថ្ម​ធំៗ លាយ​ឡំ​ដោយ​ព្រៃឈើ​តូចៗ កាំជណ្តើរ​ឡើង​ទៅ​លើ​ជាច្រើន​រយ​កាំ អម​ដោយ​បង្កាន់​ដៃ​ដែក​ងាយ​ស្រួល​តោង​ឡើង។
ទាំង​មាន​អំណោយ​ផល​ល្អ​ពី​ធម្មជាតិ និង​ស្ថិត​នៅ​ទីតាំង​មិន​ឆ្ងាយ​ពី​ទីប្រជុំជន រមណីយដ្ឋាន​ធម្មជាតិ​ភ្នំ​ជញ្ជាំង បែរ​ជា​មិន​សូវ​មាន​ទេសចរ​ពី​ចម្ងាយ​ដឹង​ថា ទី​នោះ​មាន​បណ្ដុំ​ទេសភាព​ល្អ​ប្លែកៗ ហើយ​ថែម​ទាំង​អាច​គយ​គន់​ទិដ្ឋភាព​ទីក្រុង​ទាំង​មូល​យ៉ាង​ច្បាស់។ រឹត​តែ​លន្លង់​លន្លោច​ទៅ​ទៀត​នោះ ភ្ញៀវ​ទេសចរ ក៏​អាច​ជ្រើស​រើស​វេលា​រសៀល​ជ្រាល​ជ្រេ អង្គុយ​មើល​ព្រះសុរិយា​ហៀប​អស្តង្គត ចែង​ចាំង​ពន្លឺ​ពណ៌​មាស​លើ​ផ្ទៃ​ទឹក​ស្ទឹង​សិរី​សោភ័ណ​ទៀត​ផង។
