
ប្រើ​ថ្នាំ​អង់ទីប៊ីយ៉ូទិក​ច្រើន​អាច​ឲ្យ​កុមារ​ប្រឈម​ការ​ធាត់​ជ្រុល 

ក្រុងវ៉ាស៊ីនតោន: ការ​សិក្សា​មួយ​របស់​អាមេរិក បាន​បង្ហាញ​កាលពី​ថ្ងៃ​ចន្ទ​ថា កុមារ​ដែល​ត្រូវ​បាន​ព្យាបាល​ដោយ​ប្រើ​ថ្នាំ​សម្លាប់​មេរោគ​ប្រភេទ​អង់ទីប៊ីយ៉ូទិក ច្រើន​ប្រភេទ​មុន​ពេល​អាយុ​២​ឆ្នាំ​ប្រឈម​នឹង​ការ​ឡើង​ទម្ងន់​ទាំង​វ័យក្មេង​។
ទស្សនាវដ្ដី​សមាគម​វេជ្ជសាស្ដ្រ​អាមេរិក(JAMA) បាន​ឲ្យ​ដឹង​ថា លទ្ធផល​នេះ​គឺជា​ការ​រកឃើញ​ចុងក្រោយ​គឺ​មាន​ការ​ទាក់ទង​នឹង​បញ្ហា​ឡើង​ទម្ងន់​ជ្រុល​និង​ថ្នាំ​អង់ទីប៊ីយ៉ូទិក ដែល​អាច​កម្ចាត់​ការ​ឆ្លង​របស់​បាក់តេរី ប៉ុន្ដែ​វា​ក៏​សម្លាប់​ពពួក​មីក្រូហ្វ្លរ៉ា​ក្នុង​ពោះវៀន​ដ៏​មាន​ប្រយោជន៍​ក្នុង​ដំណើរ​រំលាយ​អាហារ​ផង​ដែរ។
ក្រុម​អ្នក​ជំនាញ​មន្ទីរពេទ្យ​កុមារ​ហ្វីឡាដែលហ្វីយ៉ា (Philadelphia) បាន​ពិនិត្យ​លើ​កំណត់ត្រា​សុខភាព​របស់​កុមារ​ជិត​៦៥​ពាន់​នាក់​ដែល​ត្រូវ​បាន​ព្យាបាល​នៅ​គ្លីនិក​សុខភាព​ពី​ចន្លោះ​ឆ្នាំ​២០០១​រហូត​ដល់​ឆ្នាំ​២០១៣​។ ការ​សិក្សា​រកឃើញ​ថា កុមារ​ជាង​២​ភាគ​៣​បាន​ប្រើ​ឱសថ​ប្រភេទ​អង់ទីប៊ីយ៉ូទិក​នៅ​មុន​អាយុ​២​ឆ្នាំ​។
កំណើន​ហានិភ័យ​នៃ​ការ​ធាត់​ឡើង​គីឡូ​បាន​កើន​ពី​២​ទៅ​២០​ភាគរយ ហើយ​ត្រូវ​បាន​រកឃើញ​ចំពោះ​កុមារ​ដែល​ប្រើ​ឱសថ​នោះ​ចាប់ពី​៤​ដង​ឡើង​ទៅ​នៅ​មុន​អាយុ​២​ឆ្នាំ​។
ការ​សិក្សា​បាន​ទាមទារ​ឲ្យ​វេជ្ជបណ្ឌិត​មាន​គោលការណ៍​កម្រិត​បរិមាណ​ការ​ប្រើប្រាស់​ឱសថ​អង់ទីប៊ីយ៉ូទិក​ចំពោះ​កុមារ និង​ជ្រើសរើស​ប្រើ​តែ​ឱសថ​អង់ទីប៊ីយ៉ូទិក​ដែល​មាន​មុខងារ​ជាក់លាក់ ជា​ជាង​ការ​ប្រើ​ថ្នាំ​អង់ទីប៊ីយ៉ូទិក​មុខងារ​ទូទៅ។
ប៉ុន្មាន​ឆ្នាំ​ចុងក្រោយ​នេះ អាជ្ញាធរ​សុខុមាលភាព​អាមេរិក​ក៏​បាន​ទទូច​ឲ្យ​វេជ្ជបណ្ឌិត​កាត់បន្ថយ​ការ​ប្រើ​ឱសថ​ប្រភេទ​អង់ទីប៊ីយ៉ូទិក៕ HR
