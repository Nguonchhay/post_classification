
អ្នក​ឧស្សាហ៍​ញ៉ាំ​បាយ​ក្រៅ​ផ្ទះ​អាច​ប្រឈម​នឹង​ការ​ឡើង​ទម្ងន់ 

ក្រុងឡុងដ៍: ការ​ស្រាវជ្រាវ​ថ្មី​បាន​រកឃើញ​ថា អ្នក​ដែល​ញ៉ាំ​អាហារ​នៅ​តាម​ហាង​នានា​ទំនង​ជា​ស្រូប​២០០​កាឡូរី​ច្រើន​ជាង​អ្នក​ដែល​ទទួលទាន​អាហារ​ចម្អិន​នៅ​ផ្ទះ។
ការ​សិក្សា​ដែល​បាន​ចុះ​ផ្សាយ​ក្នុង​ព្រឹត្តិបត្រ​សុខភាព Public Health Nutrition នេះ​ក៏​បាន​កត់សម្គាល់​ផង​ដែរ​ថា អាហារ​លក់​នៅ​តាម​ហាង​ច្រើន​តែ​ផ្ទុក​នូវកាឡូរី ស្ករ និង​ខ្លាញ់​ច្រើន​ជាង​អាហារ​ចម្អិន​ដោយ​ខ្លួនឯង។
សាស្ត្រាចារ្យ ប៊ិន ង្វៀង នៃ​សាកលវិទ្យាល័យ​ឈីកាហ្គោ​បាន​ប្រើប្រាស់​ទិន្នន័យ​មនុស្ស​១២០០០​នាក់​អាយុ​ចន្លោះ​ពី​២០​ដល់​៦៤​ឆ្នាំ។ លទ្ធផល​បាន​ចង្អុល​បង្ហាញ​ថា អ្នក​បរិភោគ​នៅ​តាម​ហាង​នានា​ទំនង​ជា​ទទួលទាន​នូវ​បរិមាណ​២០០​កាឡូរី ខ្លាញ់​ប្រមាណ ជាង​៣​ក្រាម និង​អំបិល​ជាង​៣,៥​មិល្លីក្រាម​ច្រើន​ជាង​អ្នក​ដែល​ញ៉ាំ​អាហារ​ចម្អិន​នៅ​ផ្ទះ។ លោក​បាន​សន្និដ្ឋាន​ថា ការ​ញ៉ាំ​អាហារ​ក្រៅ​ផ្ទះ​ក៏​អាច​ជា​មូលហេតុ​ធ្វើឲ្យ​មនុស្ស​ងាយ​ធាត់​លើស​ទម្ងន់​ផង​ដែរ៕
