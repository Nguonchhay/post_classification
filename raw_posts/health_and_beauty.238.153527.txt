
ទារក​សម្រាល​ដោយ​វះកាត់​ត្រូវការ​បាក់តេរី​ល្អ​ ដូច​ទារក​កើត​តាម​ធម្មជាតិ​ 

ក្រុងប៉ារីសៈ ក្រុម​អ្នក​ស្រាវជ្រាវ​បាន​រក​ឃើញ​វិធី​ជួយ​ទារក​កើត​ដោយ​ការវះកាត់ ​ដែល​​គ្មាន​ឱកាស​បាន​ឆ្លងកាត់​ប៉ះបាក់​តេរីល្អ​ ដូចទារក​សម្រាល​តាម​បែប​ធម្មជាតិ​។​បាក់តេរី​ដែល​មានទាំង​នៅក្នុង​ និង​លើ​ស្បែក​ មាត់​ ពោះ​វៀន មាន​តួនាទីសំខាន់​នៅ​ក្នុង​ការជួយ​រំលាយ​អាហារ ​និង​ប្រឆាំង​នឹង​មេរោគ។​
តែ​ទារកសម្រាល​ដោយ​ការ​វះកាត់​មានផ្ទុក​ប្រភេទ​មីក្រុប​ខុសពី​ទារក​កើតដោយ​ធម្មជាតិ​តាម​ទ្វារមាស​ ដែល​​ពួកគេ​ទទួល​បាន​ប្រយោជន៍​សុខភាពក្នុង​រយៈពេលវែង​។
​ក្រុម​អ្នក​ស្រាវជ្រាវ​បាន​ចុះ​ផ្សាយ​នៅ​ក្នុង​ព្រឹត្តិបត្រ​ Nature Medicine ដោយ​សំអាង​លើ​ស្ថិតិ​ទារក​សម្រាល​តាមរយៈ​ការវះកាត់​ងាយ​ប្រឈមនឹង​ការធាត់​លើស​ទម្ងន់ ​ជំងឺ​ហឺត ជំងឺ​ប្រតិកម្ម​ និងជំងឺ​ប្រព័ន្ធ​ភាពស៊ាំ​ចុះ​ខ្សោយ​​ពេល​ពួកគេ​ចម្រើន​វ័យធំ​។
បើ​តាម​របាយ​ការណ៍​ស្រាវ​ជ្រាវ​សាកល​​វិទ្យាល័យ​​ NYU Langone Medical Center នៅ​ទីក្រុង​ញូវយ៉ក ឲ្យ​ដឹងថា៖ «​ទារក​សម្រាល​ដោយ​វះ​កាត់​មិនបាន​ប៉ះ​ពពួក​​មីក្រុប​ដែល​ស្ថិត​នៅ​ទ្វារសម្រាល​ធម្មជាតិ​ឡើយ​»។
ពពួក​មីក្រុប​ទាំង​នេះ​ជួយ​ឲ្យ​ប្រព័ន្ធ​ភាព​ស៊ាំ​ទារក​អាច​បែង​ចែក​រវាង​បាក់​តេរី​ល្អ និង​បាក់តេរី​បង្ក​រោគ។ក្រុម​អ្នក​ស្រាវ​ជ្រាវ​ បាន​សាក​ល្បង​យកទារក​ទើប​នឹង​កើត​ដោយ​ការ​វះកាត់​យកទៅប៉ះ​សារធាតុ​រាវ​ដែល​ស្ថិត​ក្នុង​ទ្វារ​មាស​ម្ដាយ​អំឡុង​ពេលសម្រាល។
ការ​តាម​​ដាន ៣០ ថ្ងៃ​ ធ្វើឲ្យ​គេ​រកឃើញ​ថា ទារក​សម្រាល​ដោយ​ការ​វះកាត់​មាន​ពពួកមីក្រុប​ថា​បើទោះ​ជា​ផ្ទុក​បាក់តេរី​ល្អខ្លះ ស្រដៀង​នឹង​ទារក​​កើត​តាម​ធម្មជាតិ​ដែរ​។​ប៉ុន្តែ​ក្រុម​អ្នកស្រាវជ្រាវ​នៅមិនទាន់​ដឹង​ថា វិធី​នេះ​អាចការពារ​ទារក​រយៈ​ពេល​វែងឡើយ​៕ ​​
