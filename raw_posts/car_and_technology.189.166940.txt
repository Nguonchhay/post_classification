
រថយន្ដ​កង់បី​តម្លៃ ៦៨០០ ដុល្លារ​ ពន្យារ​ពេលចេញ​លក់លើ​ទីផ្សារ 

ក្រុងញូវយ៉ក: ការបើក​សម្ពោធ​លក់ជា​ផ្លូវការ​នៃ​រថយន្ដ​កង់បី Elio កៅអី ២ ស៊ីសាំង ៣ លីត្រ​ក្នុង​ចម្ងាយ​ផ្លូវ ១០០ គីឡូម៉ែត្រ ត្រូវបាន​ពន្យារពេល​ជាថ្មី​ម្ដងទៀត ខណៈ​ក្រុមហ៊ុន​ថា ខ្លួន​នឹងដាក់​លក់​ក្នុងអំឡុង​ឆ្នាំ ២០១៧ ដោយ​មិនមាន​កាលបរិច្ឆេទ​ច្បាស់លាស់​ព្រោះបន្ដ​ស្វែងរក​មូលនិធិ​បន្ថែម។
អំឡុង​ពេលនេះ ម៉ូដែល​គំរូ​មុន​ចេញលក់ ១០០ គ្រឿង​ដំបូង ដែល​ត្រូវបាន​ចាត់ទុកជា​ប្រភេទ​ម៉ូតូ គ្រោង​នឹងតាំង​បង្ហាញ​នៅ​រោងចក្រ Shreveport, LA របស់​ក្រុមហ៊ុន​ក្នុង​ត្រីមាស​ទី ៤ នៃឆ្នាំ ២០១៦ (ជា​អតីត​ទីតាំង​ផលិត​រថយន្ដ Hummers) នឹង​ត្រូវបាន​ប្រគល់ជូន​អតិថិជន​មួយចំនួន ជាពិសេស ដើម្បី​រៃអង្គាសប្រាក់​ក្នុង​ព្រឹតិ្តការណ៍​នោះ។
ផលិតឡើង​ដោយ​វិស្វករ​ម៉ាស៊ីន ផូល អេលីយ៉ូ (Paul Elio) ក្រុមហ៊ុន​គ្រោង​ផលិត​រថយន្ដ​កង់បី​ តាំងពី​ខែ មីនា ឆ្នាំ ២០១៥ ដោយ​លក់​ក្នុងតម្លៃ ៦៨០០ ដុល្លារ​ក្នុង​មួយគ្រឿង។
ជាការ​ដោះសា​ដ៏សមហេតុ​សមផល​ចំពោះ​ការពន្យារពេល ក្រុមហ៊ុន បានឲ្យ​ដឹងថា ខ្លួន​ត្រូវការ​ពេល​បន្ថែម​ដើម្បី​កែខៃ Elio រចនា​ម៉ាស៊ីន​ឲ្យ​កាន់តែ​ស្ងាត់ល្អ ដំណើរការ​យ៉ាង​រលូន។
នេះ​សម្រាប់តែ​បុព្វហេតុ​កាន់តែ​ល្អប្រសើរ ខណៈ​គំរូ​ដើមដែល​យើង​បាន​បើកបរ (ដែលមាន​រយៈពេល​ពីរ​ឆ្នាំ​ហើយ​នោះ) កាន់តែ​ឥតខ្ចោះ លែងមាន​បញ្ហា​ដៃចង្កូត​រឹង ឬបើកបរ​រលាក់​រដិបរ​ដុប​សម្រាប់​ផ្គាប់ចិត្ដ​អតិថិជន។
លោក ជីណូ រាហ្វីន (Gino Raffin) អគ្គនាយករង​ក្រុមហ៊ុន Elio សម្ដែង​ក្ដី​រំពឹង​ពី​ម៉ូតូកង់បី​នេះថា៖ «យើង​អន្ទះសា​ចង់​ចាប់ផ្ដើម​ពីម៉ូដែល​គំរូ ១០០ គ្រឿង​នេះ ខណៈ​វាជា​ជំហាន​សំខាន់​ក្នុងការ​បដិវត្ដ​របស់​យើង»៕HR
