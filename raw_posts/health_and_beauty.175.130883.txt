
ច្បាប់​តម្រូវ​ឲ្យ​តួ​សិច​ពាក់​ស្រោម​ធ្វើឲ្យ​ការ​សម្ដែង​មិន​ស៊ីអារម្មណ៍ 

ក្រុងឡូសអេនជឺលេស: ឧស្សាហកម្ម​ផលិត​ភាពយន្ត​សិច​នៅ​ក្រុង​ឡូសអេនជឺលេស រដ្ឋ​កាលីហ្វ័រនីញ៉ា​កំពុង​តែ​ដាំ​ក្បាល​ចុះ ចាប់​តាំងពី​ច្បាប់​នៅ​រដ្ឋ​នោះ​បាន​តម្រូវ​ឲ្យ​តួសម្ដែង​កុន​កូនជ្រូក​ទាំងនេះ​ពាក់​ស្រោមអនាម័យ​ដាច់ខាត​ដើម្បី​បង្ការ​ជំងឺ​ឆ្លង​នានា។
ច្បាប់​នេះ​ត្រូវ​បាន​ដាក់​ឲ្យ​អនុវត្ត​អំឡុង​ឆ្នាំ​២០១២ ក្នុង​គោលបំណង​ការពារ​ការ​ឆ្លង​ជំងឺ​អេដស៍​តាមរយៈ​ការ​ថតកុន​សិច បន្ទាប់ពី​មាន​តារាសម្ដែង​ម្នាក់​ត្រូវ​បាន​គេ​រកឃើញ​ថា​មាន​ផ្ទុក​មេរោគ​នេះ។
នៅ​ឆ្នាំ​ដដែល​នោះ អាជ្ញាប័ណ្ណ​ថតភាពយន្ត​សិច​ប្រមាណ​៤៨០​រឿង​ត្រូវ​បាន​ផ្ដល់​ឲ្យ​បណ្ដា​ក្រុមហ៊ុន​នានា។ ប៉ុន្តែ​នៅ​ឆ្នាំ​២០១៣​កន្លងមក ចំនួន​ខ្សែភាពយន្ត​សិច​ដែល​ទទួល​បាន​អាជ្ញាប័ណ្ណ​ថត​បាន​ធ្លាក់​ចុះ​មក​ត្រឹម​៣០​រឿង និង​បន្ត​ធ្លាក់​រហូត​ដល់​ត្រឹម​២០​រឿង​នៅ​ឆ្នាំ ២០១៤។
លោក ស្ទីវិន ហើស ស្ថាបនិក​និង​ជា​ប្រធាន​ផលិតកម្មកុន​កូនជ្រូក Vivid បាន​ត្អូញ​ថា៖ «ចាប់តាំង​ពី​ចេញ​ច្បាប់​នេះ​កាលពី​ខែ​វិច្ឆិកា​ឆ្នាំ​២០១២​មក យើង​គ្មាន​បាន​ថតកុន​សិច​សូម្បីតែ​មួយ​រឿង​សោះ​ឡើយ»។
ច្បាប់​តម្រូវ​ឲ្យ​តារាសិច​ពាក់​ស្រោមអនាម័យ​ពេល​ថត ដែល​ម្ចាស់​ផលិតកម្ម​រូប​នេះ​បាន​លើក​មូលហេតុ​តប​វិញ​ថា៖ «តារាសិច​គ្មាន​អ្នក​ណា​ចង់​ពាក់​ស្រោម​ពេល​ថត​ទេ។ ម៉្យាង​ទៀត​អ្នក​ទស្សនា​ក៏​មិន​ចូលចិត្ត​កុន​សិច​ណា​ដែល​មាន​ស្រោមអនាម័យ​ដែរ»។
ឧស្សាហកម្ម​ភាពយន្ត​សិច​បាន​ផ្ដល់​ការងារ​ដល់​មនុស្ស​១​ម៉ឺន​នាក់ និង​ចំណូល​៦​ពាន់​លាន​ដុល្លារ​នៅ​តំបន់​សង់ ហ្វ៊ើណាដូ ប៉ុន្តែ​ប្រធាន​មូលនិធិ​ជំងឺ​អេដស៍ លោក ម៉ៃឃើល វេនស្តែន បាន​លើក​ឡើង​ថា៖ «១០​ឆ្នាំ​នេះ​ជំងឺ​ឆ្លង​តាម​ការ​រួមភេទ​បាន​កើនឡើង ហើយ​បើ​ពួកគេ​ចង់​ថតកុន​ប្រថុយ​នឹង​ការ​ឆ្លង​រោគ ពួកគេ​មិន​អាច​ថត​នៅ​ទី​នេះ​បាន​ទេ»៕
