
មនុស្ស​ចំនួន ​៨០ ​នាក់ រង​របួស ក្នុង​អំពើ​ហិង្សា​បាល់​ទាត់​អាល់​ហ្សេ​រី 

អាល់​ហ្សេរី:  មនុស្ស​ច្រើន​ជាង​៨០នាក់ ក្នុង​នោះ​រាប់​បញ្ចូល​ទាំង​មន្ត្រី​ប៉ូលិស​៣០​នាក់ បាន​រង​របួស ក្រោយពី​អ្នក​គាំទ្រ​បាន​រត់​ចូល​ទីលាន​ប្រកួត ក្នុង​ការប្រកួត​មួយនៃ​​ក្រប​ខ័ណ្ឌ​​កំពូល​របស់​ប្រទេស​អាល់​ហ្សេរី កាល​ពី​ចុង​សប្តាហ៍​ថ្មី​ៗនេះ​។ នេះ​បើយោង​ទៅ​តាម​​​ប្រភព​នានា​កាលពីថ្ងៃចន្ទ​។
ការ​ប៉ះ​ទង្គិច​គ្នា​បាន​ផ្ទុះ​ឡើង ក្នុង​ការ​ប្រកួតក្រប​ខ័ណ្ឌ​កំពូល​រវាងក្រុម CA Bordj Bou Arreridj និង MC Alger (MCA) កាល​ពី​ថ្ងៃ​សៅរ៍ ប្រមាណ​ជា​២០០​គីឡូ​ម៉ែត្រ ភាគ​ទក្សិណ​ពី​ទីក្រុង Algiers​។
គ្រូពេទ្យ​ម្នាក់​បាន​បញ្ជាក់​ថា មនុស្ស​ចំនួន​៥០​នាក់   «ត្រូវ​​បាន​បញ្ជូន​ទៅកាន់​មន្ទីរពេទ្យ»  ប៉ុន្តែ មិនមាន​នរ​ណា​ម្នាក់​បាន​រង​របួស​ធ្ងន់​ឡើយ​។ ករណី​ដ៏​ធ្ងន់​ធ្ង​របំផុត​ចំនួន​៣ ទាក់​ទង​នឹង​ការ​បាក់​ឆ្អឹង​។
មិន​មាន​មន្ត្រី​ប៉ូលិស​រូប​ណា បាន​រង​របួស​ធ្ងន់​ផងដែរ ខណៈ​ដែល​ប្រភព​១​បាន​បដិ​សេធ​ចំពោះ​ព័ត៌​មាន​ថា កីឡាករ​ម្នាក់​របស់​ក្រុម MCA ត្រូវ​បាន​គេ​ចាក់​។
គ្រូ​ពេទ្យ​រូប​នោះ​បាន​បញ្ជាក់​ថា៖   «មិន​មាន​កីឡាករ​រូប​ណាស្ថិត​ក្នុង​ចំណោម​ជន​រង​គ្រោះ​ឡើយ​»​៕  IS
