
ចិញ្ចៀន​ទំនើប ​អាច​ឲ្យ​គូ​ស្នេហ៍​ដឹងពី​ចង្វាក់​បេះ​ដូង​គ្នា​ ទោះ​នៅ​សែន​ឆ្ងាយ​ 

ក្រុងញូវយ៉ក: ជា​ «​ចិញ្ចៀន​ដ៏វៃ​ឆ្លាត​បំផុត​ក្នុង​លោក​» Touch HB គឺជា​កាដូ​អាពាហ៍​ពិពាហ៍​ដ៏វៃ​ឆ្លាត​ដែល​អនុញ្ញាត​ឲ្យ​លោក​អ្នក​ស្ដាប់​នូវ​ចង្វាក់​បេះដូង​គូស្នេហ៍​ពិតៗ។
ក្រុមហ៊ុន​បច្ចេក​វិទ្យា​បំពាក់​ជាប់​ខ្លួន Touch ថ្មី​ៗ​នេះ​ទើប​បាន​បង្ហាញ​ឈុត​ចិញ្ចៀន​ប្រឌិត​ថ្មី​ដែល​ដំណើរ​ការ​ដោយ​បច្ចេកវិទ្យា​គុណភាព​ខ្ពស់​ដើម្បី​ឲ្យអ្នក​ពាក់​មាន​អារម្មណ៍​ស្និទ្ធស្នាល​ចំពោះ​គ្នា​ នៅ​ពេល​ពួកគេ​ស្ថិតនៅ​សែន​ឆ្ងាយ​រាប់​រយ​ពាន់​គីឡូ​ម៉ែត្រ​យ៉ាង​ណា​ក៏ដោយ។
ចិញ្ចៀន​រួម​បេះដូង Touch HB Rings អនុញ្ញាត​ឲ្យម្ចាស់​ផ្ញើ និង​ទទួល​យក​នូវ​ចលនា​ចង្វាក់​បេះដូង​តាមរយៈ​ចិញ្ចៀន​ដ៏​វៃឆ្លាត​នេះ​។ អ្វីដែល​អ្នក​ត្រូវ​ធ្វើ​នោះគឺ​ដោនឡូត​កម្មវិធី​ទូរស័ព្ទ​ ភ្ជាប់​វាជា​មួយ​ចិញ្ចៀន និង​បន្ថែម​ប្រូហ្វាល់​មនុស្ស​ជា​ទីស្រឡាញ់​ចូល​ក្នុង​កម្មវិធី​ទូរស័ព្ទ (App)។
បន្ទាប់​មក នៅ​ពេល​អ្នក​គោះ​ចិញ្ចៀន​នោះ អ្នក​នឹង​អាច​ទទួល​ដឹង​នូវ​ចលនា​ចង្វាក់​បេះដូង​របស់​ម្ចាស់​ចិត្ដ​លើ​ម្រាម​ដៃ​ទោះ​នៅ​សែន​ឆ្ងាយ​ពីគ្នា​ក៏ដោយ​។
ឧបករណ៍​ដ៏តូច​កម្រាស់​ត្រឹម ៣,៨ មិល្លី​ម៉ែត្រ​ និង​ទំហំ​ ១២,១ មិល្លីម៉ែត្រ​ ត្រូវ​បាន​បំពាក់​ក្នុង​ចិញ្ចៀន​ចង្វាក់​បេះ​ដូង​ប្លាទីន​ និង​ប្រាក់មួយ​គូក្នុង​ឈុត​តែមួយ​ ដែល​មាន​តម្លៃ​សម្រាប់​ឈុត​មាស ៣០០០ ដុល្លារ​ ​និងតែ​ ៦០០ ដុល្លារ​សម្រាប់​អ្នក​កុម្ម៉ង់​ឈុត​ធ្វើពី​ប្រាក់។
ក្រុមហ៊ុន​ចាប់​ផ្ដើម​ទទួល​ការ​កុម្ម៉ង់​ចាប់​ពីថ្ងៃទី ២ ខែសីហា​ និង​គ្រោង​ដឹក​ជញ្ជូន​ចិញ្ចៀន​មាស​ប្លាទីន​ ១៨ ខេនេះ​ក្នុងខែ​វិច្ឆិកា​ និង​ចិញ្ចៀន​ប្រាក់ នៅ​ខែ​ធ្នូ​៕HR
