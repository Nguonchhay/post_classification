
អ្នកជំនាញ​ថា ងូត​ទឹកដុស​សាប៊ូ​រាល់ថ្ងៃ​ អាច​មិន​ល្អ​ដល់សុខភាព​ 

ក្រុងវ៉ាស៊ីនតោន: ជា​ទូទៅ មនុស្ស​យើង​ម្នាក់​ៗ​មិនអាច​គេងលក់​ស្រួល​ឡើយ​បើមិនបាន​ងូតទឹក​។ ប៉ុន្ដែ​ការ​សម្អាត​កាយា​ឥតខ្ចោះពេក​បែរ​ធ្វើ​ឲ្យ​ប៉ះពាល់​ដល់​សុខភាព​ទៅវិញ។ ​
វេជ្ជបណ្ឌិត រ៉ូប៊ីន ឆាតកាន់​ មក​ពី​មជ្ឈមណ្ឌលស្ដ្រី​ផ្នែកសរីរាង្គ​សម្រាប់​រំលាយ​អាហារ​ បាន​​និយាយ​ថា ការងូត​ទឹក​ដុសសាប៊ូ​រាល់ថ្ងៃ​អាច​ជះ​ឥទ្ធិពល​អាក្រក់​ដល់​ប្រព័ន្ធ​ផ្សាំង​ជំងឺ។
អ្នកស្រី វេជ្ជបណ្ឌិត ដែល​ជាអ្នកនិពន្ធ​សៀវភៅ Microbiome Sol​ution បានឲ្យដឹងថា សាប៊ូ​បាន​កម្ចាត់​បាក់តេរី​លើ​ស្បែក​ដែលមាន​តួនាទី​រារាំង​ការរំខាន​ជាច្រើន ដូចជា ជំងឺរមាស់ និង​ដំបៅ​តាអក​។
រាង​កាយ​មនុស្ស​ផ្ទុកបាក់តេរី​រាប់ពាន់​លាន​ក្បាល​លើ​ស្បែក​ និង​នៅក្នុងពោះ​វៀន ​ឈ្មោះ​ថា មីក្រូ​បៃអូ​ ដែល​ជួយ​ធ្វើឲ្យសុខភាព​យើង​មាន​តុល្យភាព។
អ្នក​ស្រី ឆាតកាន់ បាន​បន្ដ​ថា សាប៊ូ​ល្មមៗ​ដែលបានផលិត​ពី​គ្រឿង​ផ្សំ​សរីរាង្គ​គឺជា​ផលិតផល​ដ៏ស័ក្ដិសម​ដែល​អ្នកស្រី​បាន​ណែនាំ។
អ្នកស្រី បាន​លើក​ឡើង​ថា​ សាប៊ូ​ប្រ​ឆាំង​បាក់តេរីភាគច្រើន​ត្រូវ​បាន​ប្រើ​សារធាតុ​គីមី​ដែល​បំផ្លាញបាក់តេរី​ជួយ​ស្បែក​។ បរិវេណ​ដែល​គួរ​ប្រើ​សាប៊ូដុស​លាង​ជា​ប្រចាំ​គឺ​នៅ​ក្លៀក និង​ក្រលៀនកៀន​កោះ​ប៉ុណ្ណោះ​។
ទីតាំង​សព៌ាង្គ​កាយ​ផ្សេង​ៗ​ទៀតអាចលាង​ទឹក​សម្អាត​ធម្មតា​បាន​បើ​ទោះបីជាបែកញើស​ក្រោយ​លេង​កីឡា​យ៉ាង​ណា​ក៏ដោយ​។
មនុស្ស​គ្រប់​រូប​គួរ​តែ​ប្រុង​ប្រយ័ត្ន​ ដោយ​ត្រូវ​លាង​សម្អាតដៃ​ជា​ប្រចាំ​ជាមួយ​សាប៊ូ​ និង​ទឹក​ក្ដៅ​ឧណ្ហៗ​យ៉ាងតិចណាស់​ក៏ ២០ វិនាទីដែរ៕HR
