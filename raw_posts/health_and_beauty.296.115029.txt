
ពេទ្យ​កំលោះ​ព្យាបាល​ឥត​គិត​ថ្លៃ​ដល់​អ្នក​រក​មិត្តស្រី​ឲ្យ​ខ្លួន 

វេជ្ជបណ្ឌិត អេមីល ឈីន នឹងព្យាបាលឥតគិតថ្លៃដល់អ្នករកមិត្តស្រីឲ្យខ្លួន
ក្រុងញូវយ៉កៈ វេជ្ជបណ្ឌិត​អេមីល ឈីន អ្នក​ឯកទេស​ចក្ខុសាស្រ្ត​និង​កែសម្ផស្ស​នៅ​ក្រុង​ញូវយ៉ក សហរដ្ឋអាមេរិក​គឺជា​បុគ្គល​ដ៏​ជោគជ័យ​មួយ​រូប​ក្នុង​អាជីព​ការងារ ព្រម​ទាំង​មាន​ឈ្មោះ​បោះសំឡេង ប៉ុន្តែ​បែរ​ជា​អភ័ព្វ​ស្នេហ៍​ទៅ​វិញ​។
បើ​ទោះ​បី​ជា​កំលោះ​ពេទ្យ​រូប​នេះ​បាន​ចំណាយ​ប្រាក់​រាប់ពាន់​ដុល្លារ​ទៅ​សេវាកម្ម​រក​គូស្រករ​និង​បាន​ផ្តល់​ប្រាក់​សប្បុរសធម៌​ចំនួន​មួយម៉ឺន​ដុល្លារ​ដើម្បី​ជា​ថ្នូរ​នឹង​ការ​ជួប​មិត្តស្រី​យល់ចិត្ត​ម្នាក់ ក៏​លោក​នៅ​តែ​មិន​ទាន់​ត្រូវ​ចិត្ត​នឹង​បេក្ខនារី​ណា​ម្នាក់ ដែល​លោក​គិត​ថា ស័ក្ដិសម​ជា​នារី​ក្នុង​ក្តីស្រមៃ​របស់​ខ្លួន​នៅ​ឡើយ​។
ស្រ្តី​ក្នុង​ក្ដី​សុបិន​របស់​លោក​មាន​លក្ខណ​សម្បត្តិ​ដូចតទៅ​គឺជា​ស្រ្តី​មាន​វ័យ​ចន្លោះ​ពី​២៧​ឆ្នាំ​ទៅ​៣៥​ឆ្នាំ ជា​កូនកាត់​មាន​អម្បូរ​ពូជសាសន៍​អឺរ៉ុប ឬ​អាមេរិក​សម្បុរ​មិន​ខ្មៅ​និង​មិនមែន​ជា​សាសន៍​អាស៊ី​។ នាង​ចាំបាច់​ជា​ស្រ្តី​មាន​រាងស្គម​ដូច​តារា​ម៉ូដ​បស្ចិម​ប្រទេស​និង​មាន​កម្រិត​វប្បធម៌​បញ្ចប់​ការ​សិក្សា​មហាវិទ្យាល័យ​ណា​មួយ​។ នាង​ជា​ស្រ្តី​ដែល​មិន​មាន​កូន តែ​ក៏​ជា​ស្រ្តី​ដែល​មាន​បំណង​ចង់​បាន​កូន​នា​រយៈពេល​១​ឬ​២​ឆ្នាំ​នេះ​ដែរ​។ នាង​ក៏​ជា​ស្រី​ដែល​មាន​សុខភាព​ល្អ​មិន​ពាក់ព័ន្ធ​នឹង​ការ​ជក់​បារី​គ្រឿងញៀន និង​មាន​ទម្លាប់​ទទួលទាន​អាហារ​ល្អ​ជាដើម​។ ចំណែក​ខាង​សាសនា​វិញ​គឺ​នាង​ជា​អ្នក​កាន់​សាសនាគ្រិស្ត​មិនមែន​រស់​នៅក្នុង​ទឹក​ដី​អាមេរិក​និង​ចូលចិត្ត​រស់នៅ​ជាមួយ​នឹង​ប្រជាជន​ច្រើន​នាក់​។
វេជ្ជបណ្ឌិត​កំលោះ​រើស​ប្រពន្ធ​រូប​នេះ​បាន​សរសេរ​ក្នុង​សារ​របស់​លោក​ថា​៖ «​ដោយសារ​តម្រូវការ​ទាំងនេះ​ហើយ​បាន​វា​ក្លាយ​ជា​ផលលំបាក​របស់​ខ្ញុំ​ក្នុង​ការ​រក​មិត្តស្រី​នោះ​។ ប្រសិន​បើ​ស្រ្តី​ណា​មាន​លក្ខណសម្បត្តិ​គ្រប់​តម្រូវការ​នោះ ខ្ញុំ​នឹង​ហ៊ាន​ចំណាយ​ប្រាក់​ទាំងអស់​លើ​នាង​។ បើ​លក្ខណសម្បត្តិ​ខ្វះ​ចំណុច​ណា​មួយ​នោះ​ក៏​ខ្ញុំ​អាច​ទទួល​យក​បាន​ដែរ តែ​ខ្ញុំ​នឹង​មិន​ចំណាយ​ប្រាក់​លើ​នាង​ទេ​»។
លោក​បាន​ប្រាប់​សារព័ត៌មាន​ញូវយ៉ក​ប៉ុស្តិ៍​ថា ដោយសារ​តែ​ពិបាក​រក​ដៃគូ​ពេក ទើប​លោក​ប្រកាស​ថា នឹង​ផ្ដល់​ការ​ព្យាបាល​ភ្នែក និង​សម្ផស្ស​ដោយ​ឥត​គិត​ថ្លៃ​ដល់​ជន​ណា​ដែល​ជួយ​រក​មិត្តស្រី​ឲ្យ​លោក​៕ PR
