
តារា​ក្នុង​ពិព័រណ៍​បច្ចេកវិទ្យា​តៃវ៉ាន់​ ជា​រ៉ូបូត​ ចេះ​អុក និង​ចាក់​កាហ្វេ 

ក្រុងតៃប៉ិ: រ៉ូបូត​លេង​អុក​លេច​ធ្លោ​ខ្លាំង​នៅក្នុង​ពិព័រណ៍​បច្ចេកវិទ្យា​ធំ​បំផុត​នៅ​អាស៊ី​ដែល​បាន​ចាប់ផ្ដើម​បើក​ថ្ងៃ​អង្គារ​ឯកោះ​តៃវ៉ាន់​នៅ​វេទិកា​មជ្ឈមណ្ឌល​រ៉ូបូត។
រ៉ូបូត​ពេញ​រូបរាង​គឺជា​ឧបករណ៍​អេឡិចត្រូនិក​មួយ​ប្រភេទ​ដែល​ទាក់​ចិត្ដ​ភ្ញៀវ​នា​សប្ដាហ៍​នេះ ហើយ​ក្រុម​អ្នក​ផលិត​បាន​និយាយ​ថា ពួកគេ​បាន​ច្នៃ​ប្រឌិត​គ្រឿង​ម៉ាស៊ីន​ឲ្យមាន​មុខងារ​ច្រើន​យ៉ាង​ចាប់ពី​ការងារ​ក្នុង​ចង្វាក់​ផលិតកម្ម​រហូតដល់​សេវាកម្ម​ថែទាំ។
លោក ឡឺវីស លីវ (Lewis Liu) នាយក​ផ្នែក​នៅ​វិទ្យាស្ថាន​ស្រាវជ្រាវ​បច្ចេកវិទ្យា​ឧស្សាហកម្ម​តៃវ៉ាន់ ដែល​បាន​ផលិត​រ៉ូបូត​បាន​និយាយ​ថា៖ «វាអាច​ស្គាល់​រូបរាង​កូនអុក​តូចៗ ដោយ​កត់ត្រា​ក្នុង​ខួរក្បាល​របស់​វាធ្វើ​ចលនា AI និង​លេង​ជាមួយ​ដៃគូ»។
ដំណើរការ​ដោយ​ប្រព័ន្ធ​ចក្ខុ​ប្រាជ្ញា រ៉ូបូត​ក៏អាច​ដឹង​ពី​កម្រិត​ទឹក​កាហ្វេ​នៅសល់​ក្នុង​ពែង​ដើម្បី​ងាយស្រួល​ក្នុង​ការចាក់​បំពេញ​បន្ថែម។ វិទ្យាស្ថាន​ស្រាវជ្រាវ​បច្ចេកវិទ្យា​ឧស្សាហកម្ម​តៃវ៉ាន់ (ITRI) បាន​បង្ហាញ​សមិទ្ធផល​ដំបូង​ដែល​ប្រើ​ប្រព័ន្ធ​ចក្ខុ​ប្រាជ្ញា​នៅ​ដើម​ឆ្នាំ​នេះ។
បច្ចេកវិទ្យា​នេះ​អនុញ្ញាត​ឲ្យ​រ៉ូបូត និង​គ្រឿង​ម៉ាស៊ីន​ដទៃទៀត​មាន​សមត្ថភាព​បកប្រែ​ពិភព​ចក្ខុ​ទស្សន៍ បង្ហាញ​ពី​សកម្មភាព​តបតាម​ការមើល​ឃើញ និង​រៀន​ពីបទ​ពិសោធ។
ប្រព័ន្ធ​ចក្ខុ​ប្រាជ្ញា​អាច​មាន​មុខងារ​សម្រាប់​ប្រើប្រាស់​បុគ្គល​និង​តម្រូវការ​ផ្នែក​ឧស្សាហកម្ម។ រ៉ូបូត​អាច​លេងអុក​ជាមួយ​ដៃគូ​ជាមនុស្ស និង​បំពេញ​កាហ្វេ​តាម​ពែង​នីមួយៗ​ដែល​ស្ថិត​នៅ​ទីតាំង​ខុសៗ​គ្នា៕
