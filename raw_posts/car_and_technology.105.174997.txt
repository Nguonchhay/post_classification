
តាក់ស៊ី​ហោះ​ឥត​តៃកុង​ ក្រុង​ឌូបៃ​ ត្រៀម​ដឹក​ភ្ញៀវ​ដំបូង​បង្អស់​ក្នុង​លោក 

ក្រុងឌូបៃ: ក្រុង​ឌូបៃ​ដើរ​កាន់​តែ​កៀក​នឹង​គោលដៅ​បើក​សម្ពោធ​សេវាកម្ម​តាក់ស៊ី​អាកាស​លើក​ដំបូង​ក្នុង​លោក ដោយ​អាជ្ញាធរ​បាន​ប្រកាស​ពីការ​ហោះហើរ​សាកល្បង​ឥតមាន​អ្នកដំណើរ​ប្រកបដោយ​ជោគជ័យ​កាល​ពី​ថ្ងៃ​ចន្ទ។
ឌូបៃ បាន​បង្ហោះ​តាក់ស៊ី​អាកាស​សាកល្បង​ចម្ងាយ​កម្ពស់ ២០០ ម៉ែត្រ​នឹង​ក្លាយជា​សេវាកម្ម​តាក់​ស្រ៊ីដូន​ដំបូង​បំផុត​របស់​ពិភពលោក​ក្រោម​គម្រោង​ដ៏មហិមា​ដែល​ធ្វើ​ឡើង​ដោយ​ទីក្រុង​អារ៉ាប់​រួមមួយ​នេះ​ដើម្បី​ឈាន​ឆ្ពោះ​ទៅ​ដឹកនាំ​ផ្នែក​បច្ចេកវិទ្យា​ក្នុង​ពិភព​អារ៉ាប់។
វា​ជាការ​ធ្វើតេស្ដ​ដោយ​គ្មាន​មនុស្ស​ជិះ​ដែល​រៀបចំ​ឡើង​ដោយ​ព្រះអង្គម្ចាស់ Sheikh Hamdan bin Mohammed។ បច្ចេកវិទ្យា​សុវត្ថិភាព​សម្រាប់​តាក់ស៊ី ២ កៅអី​នេះ រួម​មាន ឆត្រយោង​អាសន្ន និង​ប្រព័ន្ធ​ថាមពល​ឯករាជ្យ​ចំនួន ៩។
ម៉ូដែល​គំរូ ដែល​ផ្គត់ផ្គង់​ដោយ​ក្រុមហ៊ុន Volocopter នៅ​អាល្លឺម៉ង់ អាច​ហោះ​បាន ៣០ នាទី​ក្នុង​ល្បឿន​លឿន​បំផុត ១០០ គីឡូម៉ែត្រ​ក្នុង​មួយ​ម៉ោង។ នេះជា​ឧទ្ធម្ភាគចក្រ​កៅអី ២ ដ៏តូច​ច្រឡឹង​បំពាក់​កងធំ​ភ្ជាប់​កង្ហារ ១៨ គ្រាប់។
អគ្គនាយក Florian Reuter បាន​ថ្លែងថា៖ «ការហោះហើរ​ដំណើរការ​ដោយ​ប្រើ​កម្មវិធី​ទូរស័ព្ទ និង​ផ្ដល់​សញ្ញា​ទៅ​កាន់ Volocopter ដើម្បី រក voloport នៅ​ក្បែរ​បំផុត។ វា​នឹង​មក​ទទួល​អ្នក និង​ជូនអ្នក​ទៅកាន់​គោលដៅ»។
អាជ្ញាធរ បាន​សាកល្បង ៥ ឆ្នាំ​លើ​មុខងារ​សុវត្ថិភាព និង​ចុះបញ្ជី​ជា​សេវាកម្ម​ដឹកជញ្ជូន​ទំនើប​បំផុត។ ដោយ​មាន​អគារ​ខ្ពស់​បំផុត​ក្នុង​លោក Burj Khalifa ក្រុង​ឌូបៃ ដ៏​ទំនើប​ហ៊ឺហា​បាន​ទាក់ទាញ​ភ្ញៀវទេសចរ ១៤,៩ លាន​នាក់​កាល​ពី​ឆ្នាំមុន៕
