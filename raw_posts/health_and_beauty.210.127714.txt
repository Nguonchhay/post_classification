
ធាត់ ឬ​ស្គម​ក៏​អាច​បណ្ដាល​មកពី​កត្តា​ហ្សែន​ពី​កំណើត 

ក្រុងញូវយ៉ក : ក្រុម​អ្នក​ស្រាវជ្រាវ​មកពី​វិទ្យាស្ថាន​សុខភាព​ជាតិ​អាមេរិក​បាន​ឲ្យ​ដឹង​ថា មនុស្ស​ធាត់​មាន​ការ​ពាក់ព័ន្ធ​នឹង​កត្តា​ហ្សែន​តំណពូជ។
អត្ថបទ​ស្រាវជ្រាវ​សុខភាព​ដែល​ចុះ​ផ្សាយ​តាម​ព្រឹត្តិបត្រ Molecular Psychiatry បាន​តាមដាន​មនុស្ស​៧០០​នាក់។ ក្នុង​នោះ​មាន​៤៥​ភាគរយ​ជា​មនុស្ស​មាន​ផ្ទុក​ហ្សែន​ប្រភេទ​FTO​ហើយ​ពួកគេ​ប្រឈម​នឹង​ការ​ធាត់​លើស​ទម្ងន់​កម្រិត​មធ្យម។ រីឯ​មនុស្ស​ដែល​ផ្ទុក​ហ្សែន​ប្រភេទ​FTO នេះ​ដល់​ទៅ​ស្ទួន​គ្នា ពួកគេ​រឹត​តែ​ប្រឈម​នឹង​អត្រា​ធាត់​កាន់តែ​ខ្លាំង។
ថ្វីដ្បិត​តែ​ហ្សែន​ពី​កំណើត​អាច​ធ្វើឲ្យ​មនុស្ស​មាន​ចំណង់​អាហារ​ខ្លាញ់ និង​ងាយ​ធាត់​ក្ដី ប៉ុន្តែ​អ្នកនាង រ៉ូត លូស នាយិកា​សាលា​វេជ្ជសាស្រ្ត​អ៊ីកាញ​នៅ​ក្រុង​ម៉ោនត៍ស៊ីណាយ​បាន​ឲ្យ​ដឹង​ថា មនុស្ស​ក៏​អាច​តស៊ូ​នឹង​ធម្មជាតិ​ដែរ។
អ្នកនាង​បន្ត​ថា៖ «ថ្វីដ្បិត​តែ​ហ្សែន​អាច​ធ្វើឲ្យ​យើង​ធាត់​ក៏​ពិតមែន ប៉ុន្តែ​បើ​យើង​ព្យាយាម​បង្កើត​ទម្លាប់​រស់នៅ​ល្អ បរិភោគ​របប​អាហារ​ល្អ​ចំពោះ​សុខភាព និង​ហាត់ប្រាណ​ទៀងទាត់ ដូច្នេះ​ទោះ​ជា​យើង​មាន​ផ្ទុក​ហ្សែន​ធាត់​ពី​កំណើត​ក្ដី ក៏​យើង​អាច​រក្សា​ទម្ងន់​ឲ្យ​បាន​ល្អ​ផង​ដែរ»៕ PR
