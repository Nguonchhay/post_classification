
អាមេរិក​ មានកំណត់​ត្រា ​ឆ្លង​ជំងឺ​តាម​ការ​រួម​ភេទ ​កើន​ឡើង​ខ្ពស់​ សឹង​មិន​គួរ​ឲ្យ​ជឿ 

ក្រុង​វ៉ា​ស៊ីង​តោន: ជំងឺ​ឆ្លងតាម​ការរួម​ភេទ ដូចជា ជ្រាំង​រមាស់ ប្រមេះ និង​ស្វាយ មាន​កំណត់​ត្រា​ខ្ពស់​នៅ​សហរដ្ឋ​អាមេរិក​កាល​ពី​ឆ្នាំ​មុន។ នេះ​បើ​យោង​តាម​មន្ដ្រី​សុខាភិបាល​សា​ធារណៈ​ឲ្យ​ដឹង​ពី​ថ្ងៃ​អង្គារ។
មជ្ឈមណ្ឌល​គ្រប់គ្រង​ជំងឺ CDC បានបង្ហាញ​ពី​ការ​ស្រាវ​ជ្រាវ​អាទិភាព ដែល​អាច​មក​ពី​កត្ដា​ក្រីក្រ បញ្ហា​ផ្លូវ​ចិត្ត​អស់​សង្ឃឹម ការ​រើស​អើង និង​ការ​ប្រើ​ប្រាស់​ថ្នាំ​ញៀន​ ជា​ដើម។
មជ្ឈមណ្ឌល​គ្រប់គ្រង និង​បង្ការ​ជំងឺ បាន​ឲ្យ​ដឹងថា ជំងឺ​ជ្រាំង​រមាស់ ប្រមេះ និង​ជំងឺ​ស្វាយ ជិត ២,៣ លាន​ករណី​ត្រូវ​បាន​រក​ឃើញ​នៅ​សហរដ្ឋ​អាមេរិក​កាល​ពី​ឆ្នាំ ២០១៧។
របាយការណ៍​បាន​បន្ដថា៖ «ចំនួន​ជំងឺឆ្លង​ច្រើន​លើសលប់​ពី​កំណត់ត្រា​ចាស់​ឆ្នាំ ២០១៦ រហូត​ជាង ២០ ម៉ឺន​ករណី»។
នាយក​មជ្ឈមណ្ឌល​ជាតិ​គ្រប់គ្រង​ជំងឺអេដស៍ និង​មេរោគ​អេដស៍ ជំងឺ​ឆ្លងតាម​ការ​រួម​ភេទ និង​ជំងឺ​ថ្លើម លោក ចូណា​ថាន់ មែ​មីន ព្រមាន​ថា៖ «យើង​កំពុង​តែ​ដើរ​ថយ​ក្រោយ​ហើយ»។
ជំងឺ​ជ្រាំង រមាស់ ប្រមេះ និង​ស្វាយ អាច​ព្យាបាល​បាន​តាមរយៈ​ថ្នាំ​ផ្សះ។ ប៉ុន្ដែ​បើ​មិន​យក​ចិត្ត​ទុក​ដាក់​ព្យាបាល វា​អាច​បង្ក​ឲ្យ​ជួប​បញ្ហា​គ្មាន​កូន គភ៌​មិន​ប្រក្រតី កូន​ស្លាប់​ក្នុង​ផ្ទៃ និង​ហានិភ័យ​មេរោគ​អេដស៍៕
