
បន្ទះ​សូឡា​សម្រួល​ដល់់​អ្នក​ចូលចិត្ត​ដំណើរ​ផ្សង​ព្រេង​បោះ​ជំរំ 

ក្រុងឡាសវេហ្គាស: សម្រាប់​អ្នក​ដែល​និយម​ដំណើរ​ផ្សង​ព្រេង​បោះ​ជំរំ ផលិតផល​ដែល​ធ្វើឲ្យ​ពួកគេ​ជញ្ជក់​មាត់​ចង់​ទិញ​ជាងគេ​នៅ​ពិព័រណ៍​គ្រឿង​អេឡិច​ត្រូនិក CES ក្រុង​ឡាសវេហ្គាស​សហរដ្ឋអាមេរិក​នោះ គឺ​បន្ទះ​សូឡា Kickr IV Portable Solar Panel តម្លៃ​ជាង ១០០ ដុល្លារ។
បន្ទះ​សូឡា​នេះ​មាន​សភាព​ទន់​ងាយ​បត់បែន ធន់ និង​ស្រាល ខណៈដែល​បន្ទះ​សូឡា​ទូទៅ​រឹង ធ្ងន់​ដូច​កញ្ចក់​កែវ ដែល​ងាយ​បែកបាក់​នោះ។
ក្រុមហ៊ុន EnerPlex ដែល​ជាអ្នក​ផលិត​បន្ទះ​សូឡា Kickr នោះ​បាន​ប្រើប្រាស់​បច្ចេកវិទ្យា​ទិញ​កម្មសិទ្ធិ​បញ្ញា​ពី CIGS ដោយ​ប្រើ​ប្លាស្ទិក​ជំនួស​កញ្ចក់​កែវ ធ្វើឲ្យ​បន្ទះ​សូឡា​នេះ​ទន់ ស្រាល និង​ងាយ​បត់បែន។
បន្ទះ​សូឡា Kickr IV អាច​ស្រូប​ថាមពល​ពន្លឺ​ព្រះអាទិត្យ​និង​បំលែង​ជា​អគ្គិសនី​សម្រាប់​ប្រើប្រាស់​សាកថ្ម​ទូរស័ព្ទ ឧបករណ៍​ប្រាប់​ទីតាំង​ភូមិសាស្ត្រ ជីភីអេស កាមេរ៉ា និង​ឧបករណ៍​អេឡិចត្រូនិក​ចាំបាច់​សម្រាប់​ដំណើរ​កម្សាន្ត​បែប​ផ្សងព្រេង​បោះជំរំ​ជុំជិត​ដោយ​ធម្មជាតិ ឆ្ងាយ​ពី​ពន្លឺភ្លើង​ទីក្រុង​ប្រជុំជន​ដ៏​អ៊ូអរ​នោះ។
យោងតាម​វេបសាយ​អាម៉ាហ្សូន the Kickr IV ជា​ផលិតផល​ដែល​ពេញនិយម​ជាងគេ​សម្រាប់​អ្នកដំណើរ​ផ្សងព្រេង​ស្ពាយ​សម្ពាយ អ្នក​បោះជំរំ និង​ទេសចរ​បែប​យុវវ័យ។ វាក៏​ត្រូវ​បាន​ទស្សនាវដ្ដី​ថាមស៍​ចាត់ទុក​ជា​ផលិតផល​សូឡា​ដ៏ច្នៃប្រឌិត​ផងដែរ។
រឹតតែ​ពិសេស​ទៅ​ទៀត EnerPlex ផលិត​បន្ទះ​សូឡា​នៅ​សហរដ្ឋអាមេរិក​តែម្ដង។ សមត្ថភាព​បញ្ចូលថ្ម​ទូរស័ព្ទ​របស់​វាដូច​ទៅ​នឹងការ​សាកថ្ម​ពីឌុយ​នៅ​ផ្ទះ​ដែរ គឺ​ប្រមាណ​ជា ២ ម៉ោង៕
