
ស្ត្រី​ដំបូង​បង្អស់​អាច​បង្កើត​កូន​ក្រោយ​វះកាត់​ប្ដូរ​ស្បូន 

ក្រុងប៉ារីស: ស្ដ្រី​ជនជាតិ​ស៊ុយអែត វ័យ​៣៦​ឆ្នាំ បាន​ក្លាយ​ជា​មនុស្ស​ដំបូង​ក្នុង​លោក​ដែល​ផ្ដល់​កំណើត​កូន​ក្រោយពី​ទទួល​ការ​វះកាត់​ប្ដូរ​ស្បូន​។ នេះ​បើ​យោងតាម​ក្រុម​វេជ្ជបណ្ឌិត​បាន​និយាយ​កាលពី​ថ្ងៃ​សៅរ៍​កន្លង​ទៅ ដោយ​បាន​ចាត់ទុក​ព្រឹត្ដិការណ៍​នោះ​ជា​ជោគជ័យ​ដ៏ធំធេង​សម្រាប់​ស្ដ្រី​មាន​ជំងឺ​គ្មាន​ស្បូន​ពី​កំណើត​។
ទារក​តូច​ដែល​មាន​សុខភាព​ល្អ​នោះ​បាន​ប្រសូត​កាលពី​ខែ​មុន​នៅ​សាកលវិទ្យាល័យ​មន្ទីរពេទ្យ​ហ្គោធេនបើហ្គ (Gothenburg) ហើយ​ទាំង​ម្ដាយ និង​ទារក​ស្ថិត​ក្នុង​ស្ថានភាព​ប្រក្រតី​។ ទារក​ទម្ងន់​១,៧៧៥​គីឡូក្រាម បាន​ប្រសូត​ដោយ​ការ​វះកាត់​នៅ​វ័យ​៣១​សប្ដាហ៍​។
ដោយសារ​តែ​មាន​ជំងឺ​ពាក់ព័ន្ធ​នឹង​ហ្សេន ដែល​ហៅថា រោគសញ្ញា Rokitansky អ្នកម្ដាយ​ថ្មីថ្មោង​នេះ​កើត​មក​គ្មាន​ស្បូន​ពី​ធម្មជាតិ បើ​ទោះបី​ជា​អូវែរ​របស់​នាង​នៅ​ល្អ​ធម្មតា​ក្ដី​។
ការ​វះកាត់​ប្ដូរ​ស្បូន​ថ្មី​នេះ​បាន​មកពី​ស្ដ្រី​វ័យ​៦១​ឆ្នាំ​ម្នាក់ ជា​មិត្ដភក្ដិ​ជិតស្និទ្ធ​របស់​គ្រួសារ​នាង។ ស្ត្រី​ជា​អ្នក​បរិច្ចាគ​ស្បូន​នោះ​អស់​រដូវកាល​ពី​៧​ឆ្នាំ​មុន​ម្ល៉េះ​។
ការ​វះកាត់​ប្ដូរ​ស្បូន​ត្រូវ​ប្រើ​រយៈពេល​១០​ម៉ោង​កាលពី​ឆ្នាំ​មុន​។ ស្ដ្រី​ស៊ុយអែត​ជា​អ្នក​ទទួល​ស្បូន​នោះ​បាន​ភ្ញាស់​មេជីវិត​នៅ​ក្រៅ​ស្បូន ដែល​ស៊ុត​ត្រូវ​បាន​យក​ពី​អូវែរ​របស់​នាង ហើយ​បង្កាត់​ពូជ​ដោយ​ប្រើ​ស្ពែម​ដៃគូ​របស់​នាង​។ រយៈពេល​១​ឆ្នាំ​ក្រោយ​ការ​វះកាត់​ប្ដូរ​ស្បូន អំប្រ៊ីយ៉ុង​ស្ថិត​ក្នុង​ដំណាក់កាល​ដំបូង​ត្រូវ​បាន​ចាក់​បញ្ចូល​ទៅ​ស្បូន​ថ្មី​ក្នុង​ខ្លួន​នាង​នោះ​។ ជា​លទ្ធផល ការ​ធ្វើ​តេស្ដ​គភ៌​រយៈពេល​៣​សប្ដាហ៍​បាន​បង្ហាញ​ផល​វិជ្ជមាន​ថា នាង​ពពោះ ហើយ​ទារក​នោះ​ក៏​បាន​ប្រសូត​ពេញ​លក្ខណៈ​កាលពី​ចុង​សប្ដាហ៍មុន​។
គួរ​បញ្ជាក់​ថា ការ​សិក្សា​ស្រាវជ្រាវ​កន្លង​ទៅ បាន​រកឃើញ​ថា រោគសញ្ញា​ពាក់ព័ន្ធ​នឹង​ហ្សេន​ដែល​មាន​ឈ្មោះ​ពេញ Mayer-Rokitansky-Kuester-Hauser បាន​រាតត្បាត​ទារិកា​ម្នាក់​ក្នុង​ចំណោម​ទារិកា​៤៥០០​នាក់ ធ្វើឲ្យ​ពួកគេ​កើត​មក​គ្មាន​អវយវៈ​ស្បូន​៕ HR
