
លោក Mourinho កាន់​តែ​លិច​លង់ ក្រោយ Man Utd ចាញ់​​លើ​ទឹក​ដី West Ham 

ក្រុង​ឡុងដ៍: ក្រុម Manchester United បាន​រង​បរា​ជ័យ​ក្នុង​លទ្ធ​ផល ៣-១ នៅ​លើ​ទឹកដីក្រុម West Ham កាល​ពី​ថ្ងៃ​សៅរ៍ ដើម្បី​កត់​ត្រា​​ការ​ចាប់​ផ្តើម​យ៉ាង​អន់​បំផុត​ក្នុង​ការ​ប្រកួតក្រប​ខ័ណ្ឌ​លីក​របស់​ពួក​គេ ក្នុង​រយៈ​ពេល​២៩​ឆ្នាំ ដែល​ធ្វើ​ឲ្យ​លោក Jose Mourinho ត្រូវ​ស្វែង​រក​ចម្លើយ​​ចំពោះ​វិបត្តិ​កាន់​តែ​​ធំ​ក្នុ​ងក្លិប​នេះ​។
Man United រក​បាន​ត្រឹម​តែ​១០​ពិន្ទុ​គត់ ក្រោយពី​ការប្រកួត​ក្រប​ខ័ណ្ឌ Premier League ៧​លើក ហើយ​បើ​រាប់​ទាំង​ចំនួន​គ្រាប់​បាល់​ជា​អវិជ្ជ​មាន​របស់​ពួក​គេ មាន​ន័យ​ថា ​នេះ​គឺ​ជា​ការ​ចាប់​ផ្តើម​យ៉ាង​អន់​បំផុត​បើ​គិត​ចាប់​តាំងពីឆ្នាំ​១៩៨៩-១៩៩០ ដែល​នៅពេល​នោះ ពួក​គេ​​រក​បាន​ត្រឹម​តែ​៧ពិន្ទុ​គត់ ក្នុង​ដំណាក់​​កាល​ដូចគ្នា​នេះ​។
Man United ដែល​បាន​បញ្ចប់​ក្នុង​ចំណាត់​ថ្នាក់​លេខ​២ កាលពី​រដូវកាល​មុន បន្ទាប់​ពី​ក្រុម Manchester City នោះ ហាក់​ដូច​ជា​ធ្លាក់​ចេញពី​ការ​ប្រជែង​ពាន​រួច​ជាស្រេច ហើយ​បញ្ហា​នៅ​លើ​ទីលាន​ប្រកួត ត្រូវ​បាន​ធ្វើ​ឲ្យ​កាន់​តែ​មាន​ភាព​តាន​តឹង​ដោយ​សារ​តែ​ជម្លោះ​រវាង​អ្នក​ចាត់​ការ​ទូទៅ​រូបនេះ និង​ខ្សែ​បម្រើ​ឆ្នើម Paul Pogba​។
ខ្សែ​​ប្រយុទ្ធ​អ៊ុយ​ក្រែន Andriy Yarmolenko (ឆ្វេង) របស់ West Ham ដណ្តើម​បាល់​ជា​មួយ​នឹង​ខ្សែ​បម្រើ Paul Pogba របស់​ក្រុម Man United​។ AFP
West Ham បាន​បង្កើត​ការ​ភ្ញាក់​ផ្អើល​ផ្សេង​ៗ​នៅពេល​ប្រកួត​ជា​មួយ​នឹងក្រុម​ម្ចាស់​​ជើង​ឯក​របស់​អង់គ្លេស​២០​សម័យ​កាល​មួយ​នេះ នា​កីឡដ្ឋាន London តាម​រយៈ​គ្រាប់​បាល់​១​គ្រាប់​របស់​កីឡាករ Felipe Anderson និង​ការ​ធ្វើ​ឲ្យ​​បាល់ចូល​ទី​​ខ្លួន​​ឯង​របស់ Victor Lindelof ក្នុង​តង់​ទី​១ ដើម្បី​ធ្វើ​ឲ្យ​ក្រុម​ភ្ញៀវ​​មាន​ឱកាស​ដ៏​ស្តួច​ស្តើង​ក្នុង​ការ​វាយ​បក​វិញ​។
Man United បាន​វាយ​បក​១​គ្រាប់​វិញ តាម​រយៈ​ខ្សែ​ប្រយុទ្ធ​បម្រុង Marcus Rashford ក្នុង​តង់​ទី​២ ប៉ុន្តែ Marko Arnautovic បាន​រក្សា​ការ​នាំ​មុខ​២​គ្រាប់​សម្រាប់​ក្រុម West Ham ក្នុង​រយៈ​ពេល​ប៉ុន្មាន​នាទី​ក្រោយ​មក ដើម្បី​បញ្ចប់​ក្តី​សង្ឃឹម​របស់​ក្រុម​ភ្ញៀវ​ក្នុង​ការ​វាយ​បក​តែ​ម្តង​៕ IS
