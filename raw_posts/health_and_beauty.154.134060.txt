
ស្ដ្រី​មាន​គភ៌​ស្រូប​ខ្យល់​កង្វក់​នៅ​តាម​ដងផ្លូវ​ធ្វើឲ្យ​សួត​កូន​ខ្សោយ 

ក្រុងប៉ារីស: ក្រុម​អ្នក​ស្រាវជ្រាវ​បាន​រកឃើញ​ថា ស្ដ្រី​ដែល​រង​ការ​ប៉ះពាល់​ពី​បរិស្ថាន​ចរាចរណ៍​កង្វក់​ក្នុង​កម្រិត​ខ្ពស់​អំឡុង​មាន​គភ៌​ត្រីមាស​ទី​២​ប្រឈម​នឹង​ហានិភ័យ​ខ្ពស់​ចំពោះ​ការ​ផ្ដល់​កំណើត​កូន​ដែល​មាន​សួត​ខ្សោយ​។
ក្នុង​ការ​សិក្សា​រយៈពេល​យូរ ក្រុម​អ្នកសង្កេត​ក្នុង​ទីក្រុង​បាសេឡូណា បាន​ចុះ​ឈ្មោះ​ស្ដ្រី​មាន​គភ៌​១២៩៥​នាក់​ដែល​មក​ពិនិត្យ​គភ៌​។ ពួកគេ​បាន​បង្ហាញ​សារធាតុ​កង្វក់​កើត​ពី​ចរាចរណ៍​តាម​ដងផ្លូវ​ជា​២​ប្រភេទ គឺ​ឧស្ម័ន​បង់ហ្សែន និង​អាហ្សូត​ឌីអុកស៊ីត នៅ​តំបន់​រស់នៅ​របស់​ស្ដ្រី​ទាំងនោះ​ក្នុង​ពេលវេលា​ខុសៗ​គ្នា​អំឡុង​ពេល​មានគភ៌​។
ពួកគេ​បាន​ប្រើ​ទិន្នន័យ​ដើម្បី​សន្មត​ដល់​កម្រិត​នៃ​ការ​ប៉ះពាល់​លើ​ស្ដ្រី និង​ចំពោះ​កូន​របស់​ពួកគេ​អំឡុង​ពេល​មាន​ជីវិត​១​ឆ្នាំ​ដំបូង​។ កម្រិត​នៃ​ការ​ប៉ះពាល់​ដល់​សុខភាព​នោះ​មាន​ភាព​ប្លែក​គ្នា​ទាំង​ក្នុង​ភូមិសាស្ដ្រ អាកាសធាតុ ដង់ស៊ីតេ​ប្រជាជន និង​រយៈពេល​ពី​មួយ​ឆ្នាំ​ទៅ​មួយ​ឆ្នាំ​។
នៅពេល​កុមារ​ឈាន​ដល់​អាយុ​៤​ឆ្នាំ​កន្លះ គ្រូពេទ្យ​បាន​វាស់​សមត្ថភាព​សួត​ពួកគេ​។ កូន​ដែល​ម្ដាយ​ធ្លាប់​រង​ផលប៉ះពាល់​ពី​ឧស្ម័ន​បង់ហ្សែន​ខ្ពស់​អំឡុង​ពេល​មាន​ពពោះ​ពី​៤​ទៅ​៦​ខែ ទំនង​ជា​ជួប​បញ្ហា​ខ្សោយ​សួត​ខ្ពស់​ជាង​២២​ភាគរយ​លើ​អ្នក​រស់នៅ​តំបន់​មាន​ការ​បំពុល​តិច។
ចំពោះ​សារធាតុ​អាហ្សូត ឌីអុកស៊ីត ហានិភ័យ​មាន​ចំនួន​៣០​ភាគរយ​ខ្ពស់​ជាង​អ្នក​នៅ​តំបន់​បរិស្ថាន​មិន​សូវ​កង្វក់​។
ក្រុម​អ្នក​និពន្ធ បាន​រាយការណ៍​ក្នុង​ទស្សនាវដ្ដី Thorax បាន​ធ្វើការ​សន្និដ្ឋាន​ថា​៖ «​លទ្ធផល​ទាំងនេះ​បាន​បង្ហាញ​ថា ផលប៉ះពាល់​ចំពោះ​បរិស្ថាន​កង្វក់​ដែល​ទាក់ទង​នឹង​ចរាចរណ៍​អំឡុង​ពេល​មាន​ផ្ទៃពោះ​អាច​ប៉ះពាល់​ជា​អវិជ្ជមាន​ចំពោះ​ការ​អភិវឌ្ឍ​សួត​»៕ HR
