
ឧបករណ៍​ហាត់ប្រាណ​អនាគតកាល​លេង​ហ្គេម​ផង និង​ហាត់ប្រាណ​ផង 

ក្រុងឡាសវេហ្គាស: វាអាច​ជាប្រផ្នូល​អាក្រក់​ដែល​រូបរាង​ដូចជា​ប្រង់កា តែម៉ាស៊ីន​ហាត់ប្រាណ​ហោះ ICAROS VR នេះ​គឺជា​ឧបករណ៍​ចុងក្រោយ​បំផុត​មួយ​សម្រាប់​ផ្គាប់ចិត្ដ​អ្នកនិយម​ប្រើប្រាស់​ផលិតផល​បច្ចេកវិទ្យា​ទំនើប​ដើម្បី​សុខុមាលភាព​មាំមួន នៅ​ពិព័រណ៍​អេឡិច​ត្រូនិក (CES) ក្រុង​ឡាសវ៉េហ្គាស។
ដើម្បី​ទទួលបាន​បទពិសោធ​ហោះហើរ​នេះ អ្នកប្រើ​ត្រូវមាន​ឧបករណ៍ VR និង​ព្យាយាម​ធ្វើចលនា​ដៃ​បត់បែន​ក្នុង​បរិយាកាស​កាយវិការ​ប្លែកៗ ទោះបី​គ្រាន់តែ​ជាការ​សម្ដែង​ក៏ដោយ។ រចនា​ភ្ជាប់​ជាមួយ​ដុំបង្វិល​ដ៏រឹងមាំ ឧបករណ៍​រូបរាង​ដ៏ចម្លែក​នេះ​ត្រូវបាន​ជឿថា​ជួយ​ជំរុញ​ចលនា​បត់បែន និង​សាច់ដុំ​ពីក្បាល​ដល់​ចុងជើង។
ផលិតផល​សម្រាប់​ជំនួយ​សុខភាព​ថ្មីនេះ គឺជា​គំនិត​ផ្ដួចផ្ដើម​របស់​ក្រុមហ៊ុន​បច្ចេកវិទ្យា​នៅក្រុង​មុយនិក ICAROS GmbH ដែលឲ្យ​ដឹងថា​បាន​បញ្ចូល​ហ្គេម និង​លំហាត់​ប្រាណ​រាងកាយ។
បរិក្ខារ​មាន ម៉ាស៊ីន ឧបករណ៍​បញ្ជា (តេឡេ) ឧបករណ៍ VR ហើយ​វាអាច​បង្វឹក​សាច់ដុំ​អ្នកប្រើ​តាមរយៈ​ហ្គេម VR។ ប្រព័ន្ធ​ហ្គេម​ឥតខ្សែ រំញោច​ដល់​សាច់ដុំ​គ្រប់​សរសៃ​សសូង រួមទាំង ក ដើមទ្រូង ស្មា ចង្កេះ ជើង និង​សព្វ​សារពាង្គកាយ។
វាពឹង​អាស្រ័យ​លើ​ចលនា​បត់បែន​ជើង និងដៃ​របស់​អ្នកប្រើ​ម៉ាស៊ីន រួមទាំង​ចលនា​រុញ​ឡើងលើ និង​ចុះក្រោម។ តម្លៃ​មួយឈុត​គឺ ៨ ៣៥០ ដុល្លារ ហើយនេះ​ជាការ​ត្រួសត្រាយ​សម្រាប់​ឧបករណ៍​ហាត់ប្រាណ​បច្ចេកវិទ្យា​កុំព្យូទ័រ (VR) នាពេល​អនាគត៕HR
