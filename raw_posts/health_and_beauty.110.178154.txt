
អនាម័យ ៥ ចំណុច​ក្រោយ​ពេល​រួម​មេត្រី​ដែល​សុភាព​នារី​គួរតែ​ដឹង 

ចំណេះដឹង​អំពី​សិច ភាគច្រើន​ត្រូវបាន​សរសេរ​ដោយ​ផ្ដោត​ទៅ​លើ​ភាគី​ខាង​បុរស ទាំង​ក្បួន ក្បាច់ រហូត​ដល់​កត្តា​ថែ​សម្អាត​ប្រដាប់​ភេទ។
ព័ត៌មាន​មិន​ច្រើន​ទេ ដែល​ណែនាំ​ឲ្យ​ស្ត្រី​បាន​ជ្រាប​អំពី​អនាម័យ​តំបន់​អាថ៌កំបាំង​របស់​ខ្លួន ជាពិសេស​គឺ​ក្រោយ​បញ្ចប់​បេសកកម្ម​ដ៏​រោល​រាល​រួច​មក ថា​តើ​គួរតែ​ធ្វើ​ដូចម្ដេច​ចំពោះ​ទ្វារ​មាស ជា​បរិវេណ​ដ៏​សំខាន់​នេះ?
ខុសប្លែក​ពី​ស្បែក​នៅ​ផ្នែក​ផ្សេង​នៃ​រាងកាយ ស្បែក​នៅ​ជុំវិញ​តំបន់​ពិសេស​នោះ មាន​សភាព​ខ្ចី ងាយ​ប្រឈម​ការ​ដាច់​រលាត់ ហើម សង្កៀរ​សាច់ និង​ឆ្លង​មេរោគ។ ដូច្នេះ​ការ​ថែទាំ​ទ្វារ​មាស ក៏មាន​លក្ខណៈ​ខុសប្លែក​ពី​ស្បែក​ទូទៅ​ដែរ។
ខាងក្រោម​នេះ​ជា​អ្វី​ដែល​ស្ត្រី​គ្រប់រូប​គួរតែ​ដឹង​អំពី​អនាម័យ​ល្វែង​ក្រោម ក្រោយ​ពី​ប្រលោម​ស្នេហ៍​លើ​គ្រែ​ជាមួយ​ដៃគូ​រួច៖
១. សាប៊ូ ឬ​ទឹក​អនាម័យ​គ្មាន​ក្លិន
ទឹករំអិល និង​បាក់តេរី​បន្សល់​ពី​ការ​ភ្ញោច​ដោយ​ម្រាមដៃ និង​មាត់ អាច​ធ្វើ​ឲ្យ​ស្ត្រី​ប្រឈម​នឹង​ជំងឺ​ផ្សិត​នៅ​ទ្វារ​មាស។
ដូច្នេះ​អ្នកជំនាញ​ណែនាំ​ឲ្យ​ស្ត្រី​ជ្រើសរើស​សាប៊ូ​គ្មាន​ក្លិន ឬ​ទឹក​អនាម័យ លាង​សម្អាត​ល្វែង​ក្រោម​ក្រោយ​ពី​ប្រឡូក​នឹង​ការ​រួម​ភេទ។ ចាប់ផ្ដើម​សម្អាត​តែ​ផ្នែក​ក្រៅៗ​នៃ​ទ្វារមាស ដោយ​ជូត​អូស​ពីមុខ​ទៅ​ក្រោយ ។
២. ជំនួយ​ពី​ទឹក​ក្តៅឧណ្ហៗ
ការ​គេង​ត្រាំ​ទឹក​ក្នុង​អាង អាចធ្វើ​ឲ្យ​ស្ត្រី​មាន​អារម្មណ៍​ដូចជា​រាជិនី។ មិន​ត្រឹមតែ​ប៉ុណ្ណោះ ទឹក​ក្ដៅ​ឧណ្ហៗ អាច​ជួយ​បន្ធូរ​អាការ​រមាស់ និង​សម្រួលការ​ហើម​ក្រោយ​បញ្ចប់​សមរភូមិ​ដ៏ក្ដៅ​គគុក។ ប្រសិន​បើ​មិន​មាន​អាង​ត្រាំ​ទេ ត្រឹម​តែ​ទឹក​តម្រង​ផ្កាឈូក​ក្ដៅ​ឧណ្ហៗ​បាញ់​ម៉ាស្សា​បរិវេណ​ជុំវិញ ក៏​អាច​សម្រួល​បញ្ហា​នេះ​បាន​ដែរ។
ខុស​ប្លែក​ពី​ស្បែក​នៅ​កន្លែង​ដទៃ​ តំបន់​ពិសេស​ទាមទារ​ការ​សម្អាត​បែប​ផ្សេង​​។
៣. ញ៉ាំ​ទឹក​ឲ្យ​ឆាប់​បត់​ជើង​តូច
សិច​ប្រៀប​បីដូច​ជា​លំហាត់​ប្រាណ​ដែរ។ វា​អាចធ្វើ​ឲ្យ​រាងកាយ​ខ្សោះ​ជាតិ​ទឹក ក្រោយ​ប្រតិបត្តិការ​ដ៏​សស្រោក​សស្រាំ។ ប្រសិនបើ​សុភាព​នារី​មាន​អារម្មណ៍​ស្រេក​ទឹក ស្ងួត​បំពង់ក អ្នក​អាច​បញ្ចូល​ជាតិ​ទឹក​មួយ ឬ ២ កែវ ដើម្បី​ជួយ​ឲ្យ​រាងកាយ​បញ្ចេញ​ចោល​តាមរយៈ​ការ​បត់ជើង​តូច ជាការ​រួម​ចំណែក​បញ្ចេញ​ចោល​នូវ​បាក់តេរី​ចម្លង​រោគ​នានា។
៤. ស​ម្ងួ​ត​ល្វែង​ក្រោម​ឲ្យ​ស្អាត
តំបន់​ត្រីកោណ​មាស​របស់​ស្ត្រី ទាមទារ​ភាព​ស្ងួត​ដើម្បី​កាត់បន្ថយ​ការ​ធុំក្លិន និង​ការ​រាល​ដាល​នៃ​បាក់តេរី។ ការ​ប្រើ​កន្សែង​ស្អាត និង​ស្ងួត​ល្អ​ជូត ក្រោយ​ពី​លាង​ជម្រះ គឺជា​ជម្រើស​ដ៏​ប្រសើរ​បំផុត។
៥. ទុក​តំបន់​ពិសេស​ឲ្យ​ល្ហើយ
ក្រោយ​ពីការ​ជម្រះ​កាយ​ស្អាត​បាត បន្ទាប់​ពី​សមរភូមិ​សិច សុភាពនារី​អាច​ជ្រើសរើស​សម្លៀក​បំពាក់​រលុងៗ សម្រួល​ដល់​ខ្យល់​ចេញ​ចូល កុំ​ឲ្យ​ល្វែង​ខាងក្រោម​ហប់។
សម្រាប់​អ្នក​ដែល​និយម​គេង​ស្រាត​ននល​គោក ក៏​មិន​ជា​បញ្ហា​អ្វី​ដែរ។ ប៉ុន្តែ​ចូរ​ចងចាំ​ថា ក្រោយ​ពី​រួមភេទ​រួច គួរ​កុំ​ស្លៀក​ខោ​ទ្រនាប់​ដដែល ដែល​បន្សល់​ពី​ការ​ប្រឡាក់​ប្រឡូស​ជាមួយ​ដៃគូ៕
