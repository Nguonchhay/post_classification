
ថ្នាំបាញ់​លើ​ខ្លួន​បង្កើន​ថាមពល​ជំនួស​ឲ្យ​ការ​ញ៉ាំ​កាហ្វេ 

ស្ថាបនិកទាំងពីរនាក់បង្ហាញថ្នាំពិសេសបាញ់លើរាងកាយដើម្បីបង្កើនថាមពល
ក្រុងញូវយ៉ក : ក្រុម​អ្នកជំនាញ​បាន​កែច្នៃ​ផលិតផល​ថ្នាំបាញ់​លើ​រាងកាយ​ម្យ៉ាង​ឈ្មោះ​Sprayable Energy​ដែល​វា​អាច​ជួយ​ឲ្យ​មនុស្ស​ទទួល​បាន​នូវ​ថាមពល​នៃ​សារជាតិ​កាហ្វេអ៊ីន​ចូល​ទៅក្នុង​ខ្លួន​បាន​ដោយ​មិន​ចាំបាច់​ផឹក​កាហ្វេ​ឡើយ​។ វា​ត្រូវ​បាន​គេ​ផលិត​ឡើង​សម្រាប់​បាញ់​បញ្ជ្រាប​សារជាតិ​ថាមពល​ចូល​ខ្លួន​មនុស្ស​បាន​តាម​រន្ធ​ស្បែក​ដោយ​មាន​សុពលភាព​ច្រើន​ម៉ោង។
អ្នក​កែច្នៃ​បេន​យូ​វ័យ​២១​ឆ្នាំ​និង​ដៃគូ​របស់​ខ្លួន​លោក​ដេវិន​សូនី​បាន​បង្កើត​នូវ​កំប៉ុង​ប្លាស្ទិក​តូច​មួយ​ដែល​គ្មាន​ផល​ប៉ះពាល់​គ្មាន​ពណ៌​ហើយ​វា​ជា​រូបមន្ត​មួយ​អាច​ឲ្យ​អ្នក​ប្រើប្រាស់​ទាំងឡាយ​ទទួល​បាន​នូវ​ថាមពល​ច្រើន​ពី​វា​ដោយ​មិន​បណ្តាល​ឲ្យ​ខូច​ដល់​ប្រព័ន្ធ​សរសៃ​ប្រសាទ​ដែល​កើត​ពី​សារជាតិ​កាហ្វេអ៊ីន​នោះ​ឡើយ។
កំប៉ុង​ប្លាស្ទិក​រាង​តូច​តម្លៃ​១៥​ដុល្លារ​នេះ​ត្រូវ​បាន​គេ​កែច្នៃ​សម្រាប់​ប្រើ​បាញ់​បញ្ជ្រាប​សារជាតិ​កាហ្វេអ៊ីន​ចូល​ទៅក្នុង​ខ្លួន​មនុស្ស​តាម​រន្ធ​ស្បែក​ត្រង់​រង្វង់​ក​ដែល​មាន​ប្រសិទ្ធភាព​ស្មើ​នឹង​ជាតិ​កាហ្វេ​មួយ​ពែង និង​មាន​សុពលភាព​ប្រាំ​ម៉ោង​។ ក្រុម​អ្នក​កែច្នៃ​ខាង​លើ​សង្ឃឹម​ថា​និង​ចេញ​លក់​ផលិតផល​ខ្លួន​នៅ​ចុង​ខែ​តុលា​ខាង​មុខ​នេះ​ហើយ។
យ៉ាង​ណា​មិញ ផលិតផល​នេះ​មិន​មាន​ការ​អនុញ្ញាត​ឲ្យ​ប្រើប្រាស់​ដោយ​ភ្នាក់ងារ​អាហារ និង​ឱសថ​អាមេរិក​ (FDA)​នៅ​ឡើយ​ទេ​៕ PR
