
ការ​កែច្រមុះ​កើន​ស្រប​​​ផលវិបាក 

130814_22a
ការ​វះកាត់​សម្ផស្ស​ច្រមុះ​នៅ​ប្រទេស​កម្ពុជា​យើង ក៏​ដូចជា​បណ្ដា​ប្រទេស​នៅ​ទ្វីបអាស៊ី មាន​ការ​កើនឡើង​គួរ​ឲ្យ​កត់សម្គាល់​។ ការ​វះកាត់​កែសម្ផស្ស​ច្រមុះ​ឈរ​លើ​លំដាប់​ខ្ពស់​ជាង​គេ​បន្ទាប់ពី​ការ​វះកាត់​ធ្វើ​ត្របក​ភ្នែក​ពីរ​ជាន់​។
ទន្ទឹម​នឹង​នោះ យើង​សង្កេត​ឃើញ​ថា បញ្ហា​មួយ​ចំនួន​ធំ​ដែល​បណ្ដាល​មកពី​ការ​វះកាត់​មិន​បាន​ត្រឹមត្រូវ ឬ​ការ​ប្រើ​នូវ​ប្រភេទ​ឆ្អឹង​សិប្បនិម្មិត​ក៏​បង្ក​ឲ្យ​មាន​បញ្ហា​ដូចជា​ការ​រលាក ការ​ឈឺចាប់ ការ​បង្ករោគ ឬ​លទ្ធផល​ពុំ​សមស្រប​ជាដើម​។
ភាគច្រើន​នៃ​ស្ត្រី​ដែល​អញ្ជើញ​មក​ធ្វើការ​ពិភាក្សា​ដើម្បី​ធ្វើការ​វះកាត់​កែ​ច្រមុះ គាត់​ពុំ​សូវ​បាន​គិត​ដិត​ដល់​ពី​បញ្ហា​ក្នុង​ការ​ដក​ដង្ហើម​ដែល​បណ្ដាល​មកពី​ការ​វៀច​ឆ្អឹង​ខ្ចី​ខាង​ក្នុង ឬ​ក៏​មាន​បញ្ហា​ទាក់ទង​ជាមួយ​សាច់​ខាង​ក្នុង​នៃ​ច្រមុះ​ឡើយ​។ ពួក​គាត់​តែងតែ​ធ្វើការ​ពិភាក្សា​ទៅ​លើ​ទ្រង់ទ្រាយ​ច្រមុះ​តែ​ប៉ុណ្ណោះ​។
ហេតុ​នេះ​ហើយ យើង​សង្កេត​ឃើញ​ថា ក្រោយ​ការ​វះកាត់ ទោះ​បី​ជា​ច្រមុះ​របស់​គាត់​មាន​រាង​សមសួន​ក្ដី ក៏​ប៉ុន្តែ​គាត់​អាច​មាន​បញ្ហា​មួយ​ចំនួន​ដូចជា​ការ​វៀច​ឆ្អឹង​ខ្ចី​ខាង​ក្នុង​ដែល​ធ្វើឲ្យ​ការ​ដកដង្ហើម​ពុំ​បាន​ស្រួល​។ ដូច្នេះ​វា​ជា​ការ​ចាំបាច់​ណាស់​ដែល​យើង​ត្រូវ​គិតថា ការ​កែ​សម្ផស្ស​ច្រមុះ​ត្រូវ​ដើរ​ទន្ទឹម​គ្នា​ជាមួយ​នឹង​ការ​រក្សា​នូវ​តួនាទី​នៃ​ខ្យល់​ដកដង្ហើម​របស់​យើង​។
តម្រូវការ​ខ្ពស់​នៃ​ការ​វះកាត់​គឺ​ការ​ធ្វើឲ្យ​ក្ដោង​ច្រមុះ​របស់​យើង​ខ្ពស់ ដែល​អាច​ទទួល​បាន​តាម​រយៈ​ការ​ប្រើប្រាស់​ប្រភេទ​អ៊ីមភ្លែន ឬ​ឆ្អឹង​សិប្បនិម្មិត និង​ការ​បណ្ដុះ ឆ្អឹង​ខ្ចី​ដែល​ទទួល​បាន​ពី​ឆ្អឹង​ត្រចៀក ឬ​ឆ្អឹង​ជំនីរ​របស់​យើង​។ ការ​វះកាត់​នីមួយ​ៗ​តែង​ផ្ដល់​នូវ​ផលវិបាក និង​ផល​ចំណេញ​ខុស​ៗ​គ្នា​ទៅ​តាម​បទពិសោធ​របស់​វេជ្ជបណ្ឌិត និង​ការ​ប្រើប្រាស់​នូវ​ប្រភេទ​អ៊ីមភ្លែន​ទាំងនោះ​។
ការ​ប្រើប្រាស់​នូវ​ប្រភេទ​អ៊ីមភ្លែន​ដែល​ដាក់​បញ្ចូល​ទៅ​ក្រោម​ស្បែក គឺ​មាន​លក្ខណៈ​ងាយស្រួល​និង​ឆាប់​រហ័ស​ដែល​វិធីសាស្ត្រ​នេះ​អាច​អនុវត្ត​បាន​សឹង​តែ​គ្រប់​វេជ្ជបណ្ឌិត​។ ដោយឡែក​ការ​ប្រើប្រាស់​នូវ​ការ​បណ្ដុះ​ឆ្អឹង​ខ្ចី​ទាមទារ​ចាំបាច់​នូវ​បទពិសោធ​ពិតប្រាកដ​មួយ​របស់​វេជ្ជបណ្ឌិត គួបផ្សំ​នឹង​ទីកន្លែង​នៃ​ការ​វះកាត់​ត្រឹមត្រូវ​ដើម្បី​ចៀសវាង​នូវ​បញ្ហា​ផ្សេង​ៗ​ទាក់ទង​នឹង​ការ​បង្ករោគ ឬ​ក៏​ការ​ប្រើប្រាស់​នូវ​ថ្នាំ​សន្លប់​ជាដើម​។
ចំណុច​ខ្សោយ​មួយ​របស់​អតិថិជន​យើង​ដែល​អញ្ជើញ​មក​ធ្វើការ​ពិភាក្សា​លើ​ការ​វះកាត់​កែ​ច្រមុះ​គឺ​ទាក់ទង​នឹង​ចំណេះដឹង​ពិតប្រាកដ​នៃ​វិធីសាស្ត្រ​វះកាត់ និង​សម្ភារ​ដែល​ត្រូវ​ការ​ប្រើប្រាស់​ក្នុង​ការ​វះកាត់​។ ពួកគាត់​ជា​អតិថិជន​ភាគច្រើន​ផ្ដោត​សំខាន់​តែ​ទៅ​លើ​លទ្ធផល និង​តម្លៃ​នៃ​ការ​វះកាត់​និង​ពុំ​បាន​គិត​ទៅ​លើ​គុណភាព ឬ​ផលវិបាក​នៃ​ការ​វះកាត់​ឡើយ​។ គាត់​ច្រើន​តែ​ធ្វើការ​សម្រេច​ចិត្ត​ដោយ​ផ្អែក​តែ​ទៅ​លើ​សម្ដី​របស់​វេជ្ជបណ្ឌិត ឬ​ការ​ណែនាំ​របស់​មិត្តភក្ដិ​ដែល​ធ្លាប់​ទទួល​ការ​វះកាត់​កន្លង​មក​ប៉ុណ្ណោះ​។
ហេតុ​នេះ​ហើយ​យើង​សង្កេត​ឃើញ​ថា មាន​បញ្ហា​ជាច្រើន​កើតឡើង​ក្រោយ​ការ​វះកាត់​ទាំង​នេះ​។ បញ្ហា​សំខាន់​បំផុត​ដែល​កើតឡើង​គឺ​ទាក់ទិន​នឹង​ការ​ប្រើប្រាស់​អ៊ីមភ្លែន​ពុំ​បាន​ត្រឹមត្រូវ ដែល​អាច​បង្ក​ឲ្យ​មាន​សភាព​ក្រហម​នៅ​ចុង​ច្រមុះ ឬ​ការ​រលួយ​ស្បែក​ចុង​ច្រមុះ បណ្ដាល​មកពី ការ​ប្រើប្រាស់​នូវ​អ៊ីមភ្លែន​មាន​លក្ខណៈ​រឹង និង​ធំ​ពេក ដែល​ធ្វើឲ្យ​មាន​ការ​ថយ​ចុះ​នូវ​ប្រភេទ​សរសៃ​ឈាម​ចិញ្ចឹម​ស្បែក​។
យើង​ធ្លាប់​បាន​ឃើញ​ស្ត្រី​មួយ​ចំនួន​ដែល​មាន​ការ​ធ្លាយ​អ៊ីមភ្លែន​ធ្វើ​ពី​ស៊ីលីកូន​ចេញ​មក​ក្រៅ ជាពិសេស​នៅ​ចុង​ច្រមុះ​។ វា​គឺជា​ផលវិបាក​មួយ​ដែល​ពិបាក​ក្នុង​ការ​កែ​បញ្ហា​នេះ​ឡើង​វិញ​។ អ្នក​ត្រូវ​ចងចាំ​ថា គ្រាន់តែ​មាន​បញ្ហា​ខុស​តែ​បន្តិច​នៅ​លើ​ច្រមុះ​គឺ​អាច​ធ្វើឲ្យ​យើង​កត់សម្គាល់​បាន​ភ្លាម ខុស​ពី​បញ្ហា​លើ​ផ្ទៃ​មុខ ឬ​ដង​ខ្លួន​យើង​ដែល​ពុំ​សូវ​ត្រូវ​បាន​កត់សម្គាល់​ទោះ​ជា​មាន​ការ​ខុស​គ្នា ឬ​មិន​ស្មើ​គ្នា​ក្ដី។
ក្នុង​ករណី​មួយ​ចំនួន​ដែល​ការ​ស៊ក​បញ្ចូល​អ៊ីមភ្លែន​នៅ​ក្រោម​ស្បែក​ស្ដើង​ពេក អាច​ធ្វើឲ្យ​យើង​សង្កេត​ឃើញ​ថា អ៊ីមភ្លែន​ហាក់បី​ដូចជា​នៅ​ក្រោម​ស្បែក​ស្រស់​ៗ​តែ​ម្ដង​។ ករណី​នេះ​ក៏​អាច​ធ្វើ​ឲ្យ​មាន​ការ​បន្លាស់​ទី​នៃ​អ៊ីមភ្លែន​ពី​កន្លែង​មួយ​ទៅ​កន្លែង​មួយ​ទៀត​ដោយសារ​តែ​ស្បែក​របស់​យើង​ពុំ​អាច​រក្សា​វា​នៅ​ទីកន្លែង​ណា​មួយ​ពិតប្រាកដ​បាន​។ ជួនកាល ការ​កែ​ច្រមុះ​ក៏​អាច​ធ្វើឲ្យ​យើង​មើល​ឃើញ​ថា នៅ​លើ​ច្រមុះ​ហាក់​ដូចជា​មាន​ដុំ​ឈើ​មួយ​មក​បន្តុប​ពី​លើ​។
លក្ខណៈ​សំខាន់​នៃ​ការ​វះកាត់​កែ​ច្រមុះ​គឺ​ធ្វើ​យ៉ាង​ណា​ឲ្យ​វា​មាន​ភាព​សមសួន​នឹង​ផ្ទៃមុខ​បែប​ធម្មជាតិ និង​ចៀសវាង​នូវ​ការ​សម្គាល់​ឃើញ​នូវ​ខ្ទង់​ច្រមុះ​សិប្បនិម្មិត​ដែល​អណ្ដែត​លើ​ផ្ទៃ​មុខ​។
ជាង​នេះ​ទៅ​ទៀត ផលវិបាក​មួយ​ទៀត​គឺ​ការ​បង្ក​រោគ​ដែល​បណ្ដាល​មកពី​ការ​ប្រើប្រាស់​នូវ​សម្ភារ​មិន​បាន​សម្លាប់​មេរោគ​ត្រឹមត្រូវ​។ វា​គឺជា​កង្វល់​មួយ​យ៉ាង​ពិតប្រាកដ​ចំពោះ​សុខភាព​។ វា​ពុំ​ត្រឹម​តែ​ធ្វើឲ្យ​បាត់បង់​នូវ​សម្រស់​ច្រមុះ​ប៉ុណ្ណោះ​ទេ ប៉ុន្តែ​ក៏​អាច​បង្ក​ជា​បញ្ហា​ឆ្លង​រោគ​ធ្ងន់ធ្ងរ​រហូត​ដល់​បាត់បង់​ជីវិត​ក៏​មាន​។
សូម​រង់ចាំ​សិក្សា​ស្វែងយល់​ពី​ប្រធានបទ​នេះ​បន្ត​នៅ​ថ្ងៃ​ពុធ​សប្ដាហ៍​ក្រោយ​។
អត្ថបទ​នេះ​ចូលរួម​ចែករំលែក​ដោយ Pearl Medical Cabinet ដែល​អាច​ទាក់ទង​តាម​លេខ ០៨៨ ៣៣ ៧៧ ៧៧៧ និង​គេហទំព័រ www.pearlmedicalcenter.net៕
