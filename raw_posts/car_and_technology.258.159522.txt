
អ្នក​បើក​បរ​រញី​រញ័រ ​អស់​កង្វល់​ជាមួយ​រ៉ូបូត​ជួយ​ចត​រថយន្ត​របស់​ចិន 

ក្រុងស៊ិនជិន: ការចត​រថយន្ដ​ទទីម​ទទើម​អាច​នឹង​ក្លាយជា​រឿង​អតីត​ក្នុង​ពេល​ឆាប់ៗ ដោយ​ក្រុមអ្នក​ច្នៃ​ប្រឌិត​ជនជាតិ​ចិន​បាន​ផលិត​រ៉ូបូត​ចត​រថយន្ដ​ថ្មី​ដើម្បី​ជួយ​សម្រួល​កិច្ចការ​ដ៏យ៉ាប់​ចិត្ដ​របស់​លោក​អ្នក។
ដំណើរ​ការ​ដោយ​ប្រព័ន្ធ​ឡាស៊ែរ រ៉ូបូត ហ្គេតា (Geta) អូស​ខ្លួន​ចូលពី​ក្រោម​រថយន្ដ​ ស្វែង​រក​ទីតាំង​ចំណត​ និងនាំ​យក​រថយន្ត​នោះ​ទៅ​ចត​ក្នុង​ទីធ្លា​តូចចង្អៀត​បាន។
ក្រុមហ៊ុន យី ហ្វុង​ អូតូម៉ាទីក​ ទិចណូឡូជី ដែល​មាន​មូលដ្ឋាន​នៅ​ភាគខាង​ត្បូង​ទីក្រុង​ស៊ិន​ជិន​ ប្រទេស​ចិន បានឲ្យ​ដឹងថា រ៉ូបូត​នេះមាន​សមត្ថភាព​ចត​រថយន្ដ​ត្រឹម​ថេរវេលា​ ២ នាទី​ អាច​ធ្វើចលនា​បាន​ ៣៦០ ដឺក្រេ​ និងប្រើ​ទី​ចំណតមាន​ប្រសិទ្ធភាព​ល្អ​ជាង​មនុស្ស​ទៅទៀត។
លោក ម៉ារកូ វូ អាយុ ៣៣ ឆ្នាំ ជានាយក​ប្រតិបត្ដិ​ និងជា​អ្នក​ផ្ដួច​ផ្ដើម​ផលិត​ ហ្គេតា​ នៃ​ក្រុមហ៊ុន យីហ្វុង​ បាន​និយាយ​ថា៖ «រ៉ូបូត​ចត​រថយន្ដ​នេះ​ត្រូវបាន​រចនាឡើង​ដើម្បី​កេង​ចំណេញ​ទី​ចំណត»។
ហ្គេតា ស្វែង​រកទី​ចំណត​ដោយ​ការបញ្ជូន​សញ្ញា​ទៅកាន់​កុំព្យូទ័រ​ផ្ទុក​ផែនទី​ដែល​ចង្អុល​បង្ហាញ​ផ្លូវ​ដល់រ៉ូបូត​នៅចន្លោះ​ទំនេរ​។ ដោយ​ត្រៀម​នឹង​បង្ហាញ​វត្ដមាន​ឆាប់​ៗនេះ​ រ៉ូបូត​ពណ៌​ស្វាយ និង​បៃតង​ស្រស់​មានផ្ទៃ​រាបស្មើ​មួយ​គ្រឿង​អាច​មានតម្លៃ​ប្រមាណ ១៥ ម៉ឺនដុល្លារ​ក្នុង ១ គ្រឿង។
លោក​បាន​និយាយថា​៖ «​មាន​ក្រុមហ៊ុន​ច្រើន​ចាប់​អារម្មណ៍​ផលិតផល​យើង​ ដូចជា ក្រុមហ៊ុន​អចលន​ទ្រព្យ​ពាណិជ្ជកម្ម​នៅ​សិង្ហបុរី និង​ក្រុង​ឡុងដ៍ ក្រុមហ៊ុន​ចំណត​សាធារណៈ​នៅ​មជ្ឈិម​បូព៌ា​ ក្រុមហ៊ុន​អភិវឌ្ឍ​និងរដ្ឋាភិ​បាល​នានា ព្រមទាំង​ក្រុមហ៊ុន​ចំណត​រថយន្ដ​សាធារណៈ​នៅចិន​ដែល​មានវិបត្តិ​ខ្វះទីធ្លា»៕HR
