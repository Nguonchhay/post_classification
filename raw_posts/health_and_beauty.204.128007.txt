
ប៉េងប៉ោះ​កូនកាត់​ពណ៌​ខ្មៅ​មាន​ប្រយោជន៍​ល្អ​សម្រាប់​សុខភាព​មនុស្ស 

អ៊ីនឌីហ្គោរ៉ូស គឺជា​ពូជ​ប៉េងប៉ោះ​កូនកាត់​មួយ​ប្រភេទ​មាន​ពណ៌​ចម្លែក​ជាង​គេ​ពី​ប៉េងប៉ោះ​ធម្មតា។ ពណ៌​ខាង​ក្រៅ​របស់​វា​មាន​សម្បុរ​ខ្មៅ​និង​ខាង​ក្នុង​មាន​សាច់​ពណ៌​ស្វាយ​លាយ​ក្រហម។ តែ​យ៉ាង​ណា​ប៉េងប៉ោះ​ពណ៌​ខ្មៅ​នេះ​វា​មាន​អត្ថប្រយោជន៍​ខ្លាំង​សម្រាប់​សុខភាព​មនុស្ស​ព្រោះ​ភាគច្រើន​វា​សម្បូរ​ទៅ​ដោយ​ជាតិ​អុកស៊ីតកម្ម​ឬ​អុកស៊ីដង់។
ប៉េងប៉ោះ​នេះ​ត្រូវ​បាន​គេ​បង្កាត់​ពូជ​ដោយ​ប្រើ​បច្ចេកទេស​ចុងក្រោយ​សម្រាប់​ទីផ្សារ​ចំណី​អាហារ។
បើយោងតាម​ក្រុម​អ្នក​ស្រាវជ្រាវ និង​បង្កាត់​ពូជ​អាមេរិក​ឲ្យ​ដឹង​ថា​ប៉េងប៉ោះ​ខ្មៅ​នេះ​មាន​សារជាតិ​អុកស៊ីតកម្ម​ប្រភេទ​អង់ថូស៊ីកានីន វា​មាន​មុខងារ​ជួយ​កម្ចាត់​នូវ​ជំងឺ​ទឹកនោមផ្អែម​និង​ជំងឺ​ធាត់​ដុះ​ក្បាលពោះ។
គួរ​បញ្ជាក់​ថា ពូជ​ប៉េងប៉ោះ​ខ្មៅ​នេះ​ដំបូង​ឡើយ​ត្រូវ​បាន​លោក​សាស្រ្តាចារ្យ​ជីមមីយ័រ​មកពី​សាកលវិទ្យាល័យ​អ័ររ៉េនហ្គុន​បង្កាត់​ពូជ ខណៈ​លោក​នៅ​សិក្សា​ជា​និស្សិត​ផ្នែក​ស្រាវជ្រាវ​សារៈសំខាន់​របស់​ផ្លែ​ប៉េងប៉ោះ​ចំពោះ​សុខភាព​មនុស្ស។
លោក​បាន​រក​ឃើញ​ថា ប៉េងប៉ោះ​ពណ៌​ស្វាយ​មាន​សារជាតិ​អង់ថូស៊ីកានីន ខណៈ​វា​ក៏​អាច​មាន​ពណ៌​ខៀវ​ចាស់​ដែរ​ដូច្នេះ​ហើយ​បាន​ជា​ក្រុម​អ្នក​ស្រាវជ្រាវ​របស់​លោក​បាន​ធ្វើការ​បង្កាត់​ពូជ​ជាមួយ​ប៉េងប៉ោះ​ពណ៌​ក្រហម និង​ទីបំផុត​អាច​បង្កើត​បាន​ពូជ​ប៉េងប៉ោះ​ខ្មៅ​នេះ​ឡើង៕PR
