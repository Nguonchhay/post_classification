
ទាដុត​ក្នុង​ពាង​ឆ្ងាញ់​​តែ​ ២ ម៉ឺនរៀល​ ម្ដុំ​ច្បារអំពៅ​ 

ភ្នំពេញៈ ប្រសិន​បើគេ​និយាយ​​រឿង​ទាដុត​នោះ ស្តាប់​មើល​ទៅ​ហាក់​ដូច​ជាគ្មាន​អ្វី​ចម្លែក​ទេ ​តែ​នៅ​ម្តុំ​គល់ស្ពាន​​ច្បារអំពៅ​ នៅឯ​ត្រើយ​ខាង​កើត ​របៀប​ចម្អិន​ទាដុត​ក្នុង​ពាង​ឲ្យមាន ​រស​ជាតិ​​ឆ្ងាញ់ ពិតជា​ទាក់​ទាញ និង​ទំនង​គួរឲ្យ​ចង់​ញ៉ាំ​ណាស់។
ទាដុត​​ក្នុង​ពាង​​នេះ​ ​ជាវិធី​​ដុត​ទាថ្មី​ ​សម្រាប់​ចម្អិន​​ធ្វើ​ជាម្ហូប​មួយ​បែប​ ដោយ​​មើល​ទៅ​ខុស​ប្លែកពី​វិធី​​ដុត​ទា​​ដោត​នឹង​បន្ទះ​ដែក ឬដោត​ចន្ទាស​​ដែក​ ដាក់​បង្វិល​​លើ​រងើក​ធ្យូង​​ភ្លើង​ក្រហម​ឆ្អៅ ​ដើម្បី​ចម្អិន​។​
លោក ហួត ហេងឡេង ជាម្ចាស់​ហាង​លក់​ទាដុត​ក្នុង​ពាង​ មាន​ដាក់​​យីហោ​ថា​ ហួត ហេង​ឡេង​ បាន​ប្រាប់​​ថា៖ «យើង​ចង់​រកវិធី​ដុតទា​បែប​​ណា​ឲ្យមាន​លក្ខណៈ​ខុស​ពីគេ​បន្តិច​ ហើយ​រស​ជាតិ​វិញ ​ក៏អាច​ថា​ប្លែក​ពីគេ​ដែរ។ សម្រាប់​ទាដុត​ក្នុង​ពាង​ ​ខុសគេ​នៅ​ត្រង់​វិធី​ដុត​នេះ​ឯង»។
ចំពោះ​វិធី​ប្រឡាក់​សាច់​​ទាវិញ​ លោក​​ឲ្យដឹង​ថា៖ «គឺ​មាន​លក្ខណៈ​​ដូចតែ​គ្នាទេ ហើយ​ក៏មាន​ច្រើន​រសជាតិ​​ដែរ​ដូចជា​រសជាតិ អំបិល​ម្ទេស ទឹកឃ្មុំ ង៉ាំ​ង៉ូវ អម្ពិល​ទុំ ដែល​មាន​ជម្រើស​ហឹរ​ខ្លាំង ហឹរតិច ឬ​មិនហឹរ»។
ក្រៅពី​ទាដុត ហាង​ក៏មាន​លក់​មាន់ និង​ត្រីដុត​ដែរ។ ប៉ាន់ រិទ្ធា
ម្ចាស់​ហាង​​លក់​ទាដុត​ក្នុង​ពាង​រូបនេះ​​បន្តថា៖ «សម្រាប់​ទាដុត​ក្នុង​ពាង គឺ​យើង​យក​ទា​ ដែល​បាន​ប្រឡាក់​ទឹក​ជាគ្រឿង​​ផ្សំ​ទៅ​តាម​ជម្រើស​រួច​ទៅ​ដាក់​ដុត​ ​លើ​រងើក​​ធ្យូង​​ភ្លើង​ក្រហម​ច្រាល​ក្នុង​ពាង ហើយ​បិទ​គម្រប​ពាង​ឲ្យជិត​ដោយ​កំណត់​តាម​ពេល​សម​គួរ​»។
ក្រៅ​ពីទា​ដុត ហាង​លក់​ទាដុត​ក្នុង​ពាង ហួត ហេងឡេង​ ក៏​មាន​បម្រើ​ដូចជា​មាន់​ដុត​​និង​ត្រីដុត​ផងដែរ ។​
លោក ហួត ហេងឡេង ​​រៀបរាប់​ពី​តម្លៃ និង​សេវាកម្ម​នៅ​ហាង​លោក​ថា​៖ «ចំពោះ​ទាដុត​ យើង​លក់​តម្លៃ​​តែ ​២០០០០ រៀល ប៉ុណ្ណោះ ខណៈ​មាន់​ដុតវិញ​ យើង​លក់​មួយ​ក្បាល​តម្លៃ ៣៥ ០០០ រៀល។ យើង​ក៏មាន​សេវាកម្ម​ សម្រាប់​កុម្ម៉ង់​ធ្វើក្នុង​ពិធី​ជប់​លៀង​នានា​ផងដែរ​ ហើយ​បើ​មាន់​វិញ​គឺ​ធានា​ថា​មាន់​ស្រែ​ពិត​តែម្តង»៕​

