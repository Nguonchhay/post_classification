
គ្រាប់​បាល់​ដ៏​ល្អ​របស់ Hazard ជួយ​ឲ្យ Chelsea ទម្លាក់ Liverpool ចេញពី​ League Cup 

ក្រុង​លី​វើ​ភូល:  លោក Gianfranco Zola គ្រូប​ង្វឹក​ជំនួយ​របស់​ Chelsea បាន​កោត​សរសើរ​ Eden Hazard ថា ជា​​កីឡាករ​ម្នាក់​ក្នុង​ចំណោម​កីឡាករ​ដ៏ឆ្នើម​បំផុត​ក្នុង​ពិភព​លោក ក្រោយពី​គ្រាប់​បាល់​ឈ្នះ​របស់​ខ្សែ​បម្រើ​អន្តរ​ជាតិ​បែល​​ហ្ស៊ិក​រូបនេះ បាន​ជួយ​ឲ្យ​ក្រុម​តោ​ខៀវ ឈាន​ទៅ​វគ្គ​ ១៦ ​ក្រុម​ចុងក្រោយ​នៃ​ពាន League Cup តាម​រយៈ​ការ​ផ្តួល​ក្រុម Liverpool ២-១ នា​កីឡដ្ឋាន Anfield​។
ក្រុម​ទាំង ​២ បាន​ផ្លាស់​ប្តូរ​កីឡាករ​​ដល់​ទៅ ​៩ ​នាក់ ដើម្បី​ផ្តោត​ទៅ​លើ​ការ​ប្រកួត​ក្នុង​ក្រប​ខ័ណ្ឌ Premier League រវាង​ក្រុម​ទាំង ​២ ​នៅ​ថ្ងៃ​សៅរ៍ សប្តាហ៍​នេះ​។
ប៉ុន្តែ ផែន​ការ​ប្រកួត​របស់​លោក Maurizio Sarri ក្នុង​ការ​ដាក់​ឲ្យ Hazard ចូលលេង​​​នៅ​​ដើម​តង់​ទី ​២ បាន​ទទួល​​ផល​តប​ស្នង ខណៈ​ដែល​កីឡាករ Emerson Palmieri បាន​រក​គ្រាប់​បាល់​តាម​ស្មើ​​ពី​ការ​ស៊ុត​បាល់​ពិន័យ Free-kick ក្នុង​រយៈ​ពេល​ ១១ ​នាទី​ចុងក្រោយ នៅ​មុន​ពេល​គ្រាប់​បាល់​ដ៏​ល្អ​របស់​តា​រាឆ្នើម Hazard បាន​ជួយ​ឲ្យ​ក្រុម​ខ្លួន​ទទួល​ជ័យជម្នះ​។
លោក Zola ដែល​ជា​អតីត​កីឡាករ​ឆ្នើម​របស់ Chelsea បាន​ឲ្យ​ដឹង​ថា៖   «រូប​គេ​មិន​ត្រឹម​តែ​ជា​កីឡាករ​ដ៏ឆ្នើម​ម្នាក់​ក្នុងក្រប​ខ័ណ្ឌ Premier League ប៉ុណ្ណោះ​ទេ ប៉ុន្តែ រូប​គេ​ក៏​ជា​កីឡាករ​ដ៏​ឆ្នើម​បំផុត​ក្នុង​ទ្វីប​អឺ​រ៉ុប និង​ពិភព​លោក​ផងដែរ​។ តាម​មតិ​របស់​ខ្ញុំ យើង​មិន​ទាន់​ឃើញទម្រង់​លេង​ដ៏ល្អ​បំផុត​របស់​គេ​នៅ​ឡើយ​ទេ​។ រូប​គេ​ជា​កីឡាករ​ដ៏​អស្ចារ្យ​»​៕  IS
ខ្សែ​បម្រើ​អន្តរ​ជាតិ​​បែលហ្ស៊ិក Eden Hazard របស់ Chelsea អប​អរ ក្រោយពី​បាន​រក​គ្រាប់​បាល់​ឈ្នះ​ឲ្យក្រុម​របស់​ខ្លួន​។ AFP
