
ជាតិ​ហឹរ​ក្នុង​ម្ទេស​អាច​កាត់បន្ថយ​មហារីក​ពោះវៀន​? 

ក្រុងឡុងដ៍ៈ សារជាតិ​ហឹរ​ដែល​មាន​នៅក្នុង​សម្ល​ការី អាច​មាន​អត្ថប្រយោជន៍​ជួយ​កាត់បន្ថយ​នូវ​អត្រា​វិវត្ត​នៃ​ការ​កើត​ជំងឺ​មហារីក​ពោះវៀន​បាន។ នេះ​បើ​តាម​ការ​សិក្សា​ស្រាវជ្រាវ​មួយ​បាន​បង្ហាញ​ឲ្យ​ដឹង។
ក្រុម​អ្នក​ស្រាវជ្រាវ​បាន​យក​សារជាតិ​គីមី​ធម្មជាតិ​ឈ្មោះ​កាសេស៊ីន ដែល​ជា​ជាតិ​ហឹរ​របស់​ម្ទេស​មក​វិភាគ​រក​ឃើញ​ថា វា​មាន​សារៈសំខាន់​ជួយ​កាត់បន្ថយ​ការ​លូតលាស់​នៃ​ដុំសាច់​មិន​ល្អ​ក្នុង​ពោះវៀន។
ក្រុម​អ្នក​វិទ្យាសាស្រ្ត​បាន​ពិសោធ​លើ​សត្វកណ្ដុរ​ដែល​មាន​ជំងឺ​នេះ​ដោយ​ប្រើ​ជាតិ​ហឹរ​របស់​ម្ទេស​នេះ និង​រកឃើញ​ថា​ពួកវា​អាច​រស់​បាន​យូរ​ប្រមាណ​ជា ៣០​ភាគរយ។
យោងតាម​អត្ថបទ​ស្រាវជ្រាវ​ដែល​បាន​ចុះ​ផ្សាយ​តាម​ព្រឹត្តិបត្រ The Journal of Clinical Investigation បាន​ផ្តល់​នូវ​អនុសាសន៍​ថា អ្នក​កើត​ជំងឺ​ក្លន​និង​មហារីក​ពោះវៀន​ទាំងឡាយ គួរ​តែ​សាកល្បង​ទទួល​ម្ហូបអាហារ​ដែល​មាន​សារជាតិ​ហឹរ​ប្រភេទ​កាសេស៊ីន (Capsaicin) ដែល​ជា​ជាតិ​ហឹរ​របស់​ម្ទេស​នោះ ព្រោះ​វា​អាច​ជួយ​កាត់បន្ថយ​ការ​វិវត្ត​នៃ​ជំងឺ​មហារីក​ពោះវៀន៕ PR
