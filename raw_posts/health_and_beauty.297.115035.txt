
ការ​ច្រៀង​ពត់​សំឡេង​អាច​កាត់បន្ថយ​អាការ​គេង​ស្រមុក 

130821_21c
ក្រុងញូវយ៉ក : ការ​ពត់​សំឡេង​ច្រៀង​ធម្មតា​ប្រចាំ​ថ្ងៃ​ពិតជា​អាច​ជួយ​ពង្រឹង​នូវ​ភាព​ប្រព័ន្ធ​ខ្យល់​សំឡេង​នៃ​បំពង់​ក​និង​ក្រអូម​សាច់ដុំ​មាត់​ដែល​ជួយ​កាត់បន្ថយ​ការ​គេង​ស្រមុក​បាន​។ នេះ​បើ​យោងតាម​អ្នក​ឯកទេស​វិទ្យាសាស្រ្ត​បាន​ឲ្យ​ដឹង​។
អ្នកស្រី អាលីស​អូចាយ​អ្នក​បង្កើត​កម្មវិធី​ហ្វឹកហាត់​សំឡេង​នេះ​បាន​អះ​អាង​ថា​ការ​ស្រែក​ច្រៀង​ពិតជា​អាច​ជួយ​សម្រួល​ដល់​ប្រព័ន្ធ​ដកដង្ហើម​នៃ​បំពង់​ក​របស់​មនុស្ស​និង​អាច​ទប់ស្កាត់​មិន​ឲ្យ​មាន​ការ​ដេក​ស្រមុក​បន្ត​ទៀត​បាន​មែន​។
ការ​សិក្សា​ជា​បឋម​នេះ​ត្រូវ​បាន​គេ​ស្រាវជ្រាវ​លើ​ក្រុម​មនុស្ស​ដែល​ដេក​ស្រមុក​ចំនួន​៣០​នាក់​ដោយ​បាន​ឲ្យ​ពួកគេ​សាកល្បង​ជាមួយ​នឹង​វិធីសាស្ត្រ​ហាត់​ពត់​សំឡេង​ច្រៀង​នេះ​ដោយ​ប្រើ​ពេល​ពីរ​ឬ​បី​នាទី​ជា​រៀងរាល់​ថ្ងៃ​ក្នុង​រយៈពេល​បី​ខែ​។
ទីបំផុត​ការ​ដេក​ស្រមុក​របស់​ពួកគេ​ត្រូវ​បាន​ថយ​ចុះ​គួរ​កត់សម្គាល់​ដោយ​គេ​បាន​ប្រៀប​ទៅ​ជាមួយ​នឹង​ក្រុម​មនុស្ស​៣០​នាក់​ទៀត​ដែល​មិន​បាន​ប្រើ​វិធីសាស្រ្ត​លំហាត់ប្រាណ​ច្រៀង​នេះ​។
រយៈពេល​បី​ខែ​នៃ​ការ​ហ្វឹកហាត់​ច្រៀង​នេះ​បាន​ជួយ​កាត់​បន្ថយ​ទម្លាប់​ការ​ដេក​ស្រមុក ដែល​ភាគច្រើន​កើត​លើ​មនុស្ស​ដែល​មាន​បញ្ហា​ផ្លូវ​ដង្ហើម និង​ជាពិសេស​អ្នក​ធាត់​លើស​ទម្ងន់​តែ​ម្ដង​៕ PR
