
ម៉ូតូ​កម្រ Lambo Design 90 តម្លៃ​អាច​ហក់​ដល់​ជាង ១២ ម៉ឺន​ដុល្លារ 

ក្រុងប៉ារីស: Lamborghini Design 90 ដ៏​កម្រ​បាន​បង្ហាញ​វត្ដមាន​ជា​យានយន្ដ​កង់។ នៅ​ពាក់​កណ្ដាល​ទសវត្សរ៍ ៨០ លោក Patrick Mimran ជា​សហ​ម្ចាស់​ថ្មី​ម្នាក់​របស់ Lamborghini បាន​ផ្ដួចផ្ដើម​ផលិត​ម៉ូតូ​យីហោ Lambo។
ជំនួស​ដោយ​ការប្រើ​រោងចក្រ Lamborghini ផលិត​ម៉ូតូ លោក Mimran បាន​បង្វែរ​គោល​ដៅ​ទៅ​រក​ក្រុមហ៊ុន​ម៉ូតូ​បារាំង Boxer ដែល​បច្ចុប្បន្ន​ឈ្មោះ Boxer Design សម្រាប់​ការ​ឌីហ្សាញ​ម៉ូតូ​ថ្មី​សន្លាង។ ពេល​គម្រោង​ដើរ​រលូន កិច្ច​ការ​ផលិត​ម៉ូតូ​ចាប់ផ្ដើម ដោយ​បាន​ដាក់​ឈ្មោះ​ថា Design 90 ក្នុង​ឆ្នាំ ១៩៨៦។
ផលិតផល​សម្រេច​ធ្វើ​ឲ្យ​អ្នក​និយម​ម៉ូតូ​ធំ​បូញ​មាត់​កោត​សរសើរ។ វា​ប្រើ​ម៉ាស៊ីន Kawasaki-in-line-4 ១០០០ សេស ដែល​ផលិត​ថាមពល ១៣០ សេះ និង​ទម្ងន់ ១៨១ គីឡូក្រាម។
ការ​រចនា​គ្រោង​តួ​លោហៈ និង​ធុង​ប្រេង​ត្រូវបាន​ធ្វើ​ឡើង​ដោយ​ដៃ កង់​មាន​ទម្ងន់​ស្រាល ព្រម​ទាំង​បំពាក់​ហ្រ្វាំង​បូម​ពិសេស និង​បរិក្ខារ​អគ្គិសនី​មួយ​ចំនួន​ទៀត។ គ្រឿង​ក្នុង​ទាំង​អស់​ត្រូវ​បាន​ស្រោប​ដោយ​ជ័រ​ក្រែប​ជិត។
Lambo និង Boxer បាន​ប៉ាន់ប្រមាណ​ថា ពួកគេ​អាច​លក់​ម៉ូតូ Design 90 ចំនួន ២៥ គ្រឿង។ ខណៈ​វា​មាន​សមត្ថភាព​ល្បឿន​លឿន និង​រូបរាង​ស្រស់​សង្ហារ វា​មាន​តម្លៃ​រហូត​ដល់ ១៣ ០០០ ដុល្លារ (សម័យ​លុយ​ថ្លៃ) កាល​ពី​នៅ​ក្នុង​ឆ្នាំ ១៩៨៦។
យោងតាម Motorcycle.com បាន​បង្ហាញថា Design 90 លេខ ២ ត្រូវ​បាន​ដាក់​លក់​ដេញ​ថ្លៃ​នៅ​ចក្រភព​អង់គ្លេស ដែល​អាច​នឹង​មាន​តម្លៃ​ហក់​ដល់ ១២៤ ០០០ ដុល្លារ៕HR
