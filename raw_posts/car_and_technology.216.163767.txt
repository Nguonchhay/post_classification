
ហូឡង់​បង្ហាញ​ម៉ាស៊ីន​បូម​ធូលី​យក្ស​ ចម្រោះ​ខ្យល់​បរិសុទ្ធ​ក្នុង​បរិយាកាស 

ក្រុងឡាអេ: ក្រុម​ស្ថាបនិក​ហូឡង់​កាលពី​ថ្ងៃអង្គារ​បាន​បង្ហាញ​នូវ «ម៉ាស៊ីន​បូម​ធូលី​យក្សធំ​បំផុត​ក្នុង​លោក»​ ដើរ​ដោយ​ប្រព័ន្ធ​ចម្រោះ​សារធាតុ​ពុល ដែល​ប៉ះពាល់​សុខភាព បំផ្លាញ​ប្រព័ន្ធ​ប្រសាទ​ រួមទាំង​កោសិកា​ខួរ​ក្បាល​ និងរោគ​ឆ្លង​​ ​​ពីខ្យល់​នៅ​ជុំវិញ​ម៉ាស៊ីន។
អ្នកនាំ​ពាក្យ​ក្រុមហ៊ុន ​Envinity Group លោក ហេន​ប៊ូសេន ដែល​​បង្ហាញ​ពីប្រព័ន្ធ​ដំណើរការ​នេះឯ​ក្រុង​អាំស្ទែរដាំ​ បាន​និយាយថា៖ «​វាជា​ប្រព័ន្ធ​ចម្រោះ​ដ៏​ធំមួយ​ប្រវែង ៨ ម៉ែត្រ ផលិតពី​ដែក​ ដែ​លត្រូវ​បាន​បំពាក់​នៅ​ដំបូល​អគារ​ ហើយវា​ដំណើរ​ការ​ដូច​នឹង​ម៉ាស៊ីន​បូម​ធូលី​តូចៗ​ដែរ»។
ក្រុមហ៊ុន​បានឲ្យ​ដឹង​ដោយ​សំដៅ​លើការ​អនុវត្ដ​តេស្ដ​ដោយ​មជ្ឈមណ្ឌល​ស្រាវជ្រាវ​ថាមពល​ហូឡូង​ (ECN) លើ​ផលិតផល​គំរូ​របស់​ខ្លួនថា ប្រព័ន្ធ​ចម្រោះ​ជាតិពុល​ត្រូវបាន​ជឿថា​អាចស្រូប​ខ្យល់​ទំហំ​អង្កត់​ផ្ចិត ៣០០ ម៉ែត្រ​ និង​រហូត​ដល់ ៧ គីឡូម៉ែត្រ​ត្រង់។
វាអាច​ចម្រោះ​ខ្យល់​ប្រមាណ ៨០ ម៉ឺនម៉ែត្រ​គូប​ក្នុង​មួយ​ម៉ោង​ ដោយ​ចម្រោះ​ភាព​កខ្វក់​ភាយចេញ​ពីផ្សែង​យានយន្ដ ចំហេះ​ធ្យូងអុស​ និង​រោង​ចក្រ​ឧស្សាហកម្ម ១០០ ភាគរយ​ និង​សារធាតុ​បំពុល​ដែល​បញ្ចេញ​ជាកម្ដៅ ពន្លឺ និង​ហ្គាស​ទៅក្នុង​បរិយាកាស ៩៥ ភាគរយ។
លោក ប៊ូសេន បាន​អះអាង​ពី​ទីក្រុង​អាំស្ទែរ​ដាំថា៖ «​ខ្យល់​មួយ​បំពង់​ធំនេះ​នឹងឆ្លង​កាត់​ប្រព័ន្ធ​ចម្រោះ​ និង​បញ្ចេញ​មកវិញ​ជាខ្យល់​បរិសុទ្ធ»។ អ្នក​នាំពាក្យ​រូបនេះ​បាន​បន្ដថា រដ្ឋាភិបាល​បណ្ដា​ប្រទេស​នានា រួម​នឹង ក្រុមហ៊ុន​ជំនួញ និង​អាកាស​យានដ្ឋាន​ ចាប់​អារម្មណ៍​នឹង​គម្រោង​នេះ។
ប្រព័ន្ធ​ចម្រោះ​ខ្យល់​មួយផ្សេង​ទៀតឈ្មោះ​ថា «ប៉មគ្មាន​ខ្យល់​កខ្វក់​» ត្រូវបាន​តម្លើង​ក្នុង​ទីក្រុង​ប៉េកាំង​កាល​ពីខែ​មុន និងដាក់​ឲ្យ​ដំណើរការ​ដោយ​វិចិត្រករ​ហូឡង់​លោក ដាន រូសហ្គាដ៕
