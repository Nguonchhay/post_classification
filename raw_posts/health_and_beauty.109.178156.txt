
ដំណេក​មិន​ស្កប់​ ជះឥទ្ធិពល​ដល់​អង្គ​ចងចាំ ជា​ពិសស​ចំពោះ​មនុស្ស​វ័យ​ជ្រេ 

ក្រុងសាក្រាមេតូ: ការសិក្សា​ថ្មី​មួយ​បាន​បង្ហាញ​ថា ដំណេក​មិន​គ្រប់គ្រាន់​ជះ​ឥទ្ធិពល​អវិជ្ជមាន លើ​ការ​ចងចាំ​នាពេល​ចាស់​ទៅ​ហើយ​ការ​បង្កើន​គុណភាព​ដំណេក​អាច​រំឭក​ដល់​ការ​ចងចាំ​ឡើង​វិញ​ផងដែរ។
ដំណេក​មាន​សារៈ​សំខាន់​ចំពោះ​ការរ​ក្សា​ទុក​នូវការ​ចងចាំ ដោយ​ផ្ទេរ​ព័ត៌មាន​ពី​អង្គ​ចងចាំ​បណ្ដោះ​អាសន្ន​ទៅ​អចិ ន្រ្ដៃយ៍​ក្នុង​ចំណែក​នៃ​ខួរក្បាល។
នៅ​ពេល​មនុស្ស​ចាស់​ពិបាក​ទទួលទាន​ដំណេក​ស្កប់ស្កល់ ការ​រក្សា​ទុក​នូវ​ការ​ចងចាំ​ក៏មាន​ការ​លំបាក​ផងដែរ។
ការចងចាំ​រយៈពេល​យូរ​ត្រូវបាន​បង្កើត​ឡើង​នៅ​ពេល​ខួរក្បាល​ផលិត​រលក​សញ្ញា ២ ប្រភេទ ដើម្បី​បង្កើត​ជា​ដំណេក​ស្កប់ស្កល់​តែ​ខួរក្បាល​វ័យចាស់​ពិបាក​រក្សា​រលក​សញ្ញា​ទាំង ២ នេះ​ឲ្យ​នៅ​ស្ថិតស្ថេរ​ណាស់។
ការស្រាវជ្រាវ​ថ្មី​ពី​សាកលវិទ្យាល័យ​កាលីហ្វ័រ​នីញ៉ា ក្រុង​បែរគេលី បាន​បង្ហាញ​ពី​ទំនាក់​ទំនង​រវាង​សមត្ថភាព​នៃ​អង្គ​ចងចាំ​ព័ត៌មាន និង​គុណភាព​ដំណេក​ពេល​រាត្រី ដោយ​បាន​លើក​ឡើង​ថា បើ​ដំណេក​កាន់​តែ​ប្រសើរ​ឡើង ហានិភ័យ​នៃ​ជំងឺ​វង្វេង​តាម​វ័យ​ក៏​ត្រូវបាន​កាត់​បន្ថយ​ផងដែរ។ ដំណេក​ស្កប់ស្កល់​ត្រូវបាន​បង្កើត​ឡើង​ដោយ​រលក​សញ្ញា​ក្នុង​ខួរក្បាល​សកម្មភាព​ពីរ​សហការគ្នា។
សហ​អ្នកនិពន្ធ​ការសិក្សា វេជ្ជបណ្ឌិត​ម៉ាតធ្យូ វ៉កឃ័រ បាន​ប្រាប់ Daily Mail Online ពី​លទ្ធផល​នៃ​ការ​ស្រាវជ្រាវ​ថា៖ «យើង​ធ្វើការ​សិក្សា​បន្ថែម​ដោយ​ប្រើការ​រំញោច​រលក​សញ្ញា​ខួរក្បាល​ដើម្បី​រិះរក​វិធី​ឲ្យ​មនុស្ស​ចាស់​អាច​ទទួល​ទាន​ដំណេក​ស្កប់​ដោយ​ការ​ជួស​ជុល​រលក​សញ្ញា​ខួរក្បាល​ដ៏​មាន​ថាមពល​នោះ​ឡើង​វិញ»៕HR
