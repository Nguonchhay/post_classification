
វិថី​សាគូ​រ៉ា ​ប៉ះ​វាល​ផ្កា​កាណូឡា​លឿង​ទុំ​ ស្អាត​ប្លែក​ភ្នែក​នៅ​ជប៉ុន 

ក្រុងតូក្យូ: តូក្យូ​ជាទី​ក្រុង​ដ៏​ស្រស់​ស្អាត​បំផុត​មួយ​នៅ​ក្នុង​ប្រទេស​ជប៉ុន ជាមួយ​សម្រស់​ផ្កា​សាគូ​រ៉ារីក​រៀង​រាល់​និ​ទាឃរដូវ តែ​វា​ក៏​ជា​ប្រជុំជន​ដ៏​មាន​មនុស្ស​ម្នា​ច្រើន​ផង​ដែរ។
បើ​អ្នក​ប្រាថ្នា​ទីតាំង​ល្អ​ស្ថិត​នៅក្រៅ​ក្រុង​ដើម្បី​ទស្សនា​ទិដ្ឋភាព ហាណាមិ (សម្រស់​បុប្ផា​សាគូ​រ៉ា) មិន​ចាំបាច់​ទៅ​ឆ្ងាយ​ពេក​ទេ។ សាកល្បង​ពិធី​បុណ្យ​សាត​តេ សាគូរ៉ា ក្នុង​ខេត្ដ​សៃតាម៉ា ម្ដង​មើល។
ជាមួយ​ពេលវេលា​ដំណើរ​កម្សាន្ដ​ដ៏​សមគួរ ផ្កា​សាគូ​រ៉ា​ចាប់ផ្ដើម​រីក​ស្គុសស្គាយ និង​ចោល​សម្រស់​ទាក់ទាញ​ចិត្ដ​ភ្ញៀវទេសចរ​មក​ពី​គ្រប់​ទិសទី។ ទីឋាន​ប្រារឰ​ពិធីបុណ្យ សាតតេ សាគូរ៉ា មាន​ដើម​ផ្កា​អម​ដង​ផ្លូវ​ប្រវែង ១ គីឡូម៉ែត្រ។
ដើម​សាគូ​រ៉ា​ប្រមាណ​ជាង ១ ពាន់​ដើម ត្រូវបាន​ដាំ​សងខាង​ផ្លូវ​តាម​ជម្រាល​ភ្នំ។ ដូច្នេះ ភ្ញៀវទេសចរ​អាច​ដើរ​គយ​គន់​ផង និង​អង្គុយ​ទទួល​ទាន​អាហារ​ពិកនិក​ក្រោម​សម្រស់​បុប្ផា​ដ៏​ត្រកាល​នេះ​ផង​ដែរ។
ដើម្បី​បន្ថែម​ទស្សនីយភាព​និ​ទាឃ​រដូវ​ឲ្យ​កាន់តែ​អស្ចារ្យ នៅមាន​ចម្ការ​បុប្ផា​ធំៗ​ជា​ច្រើន​ទៀត ដែល​រំលេច​នូវ​ទិដ្ឋភាព​ពណ៌​លឿង​ហែហម​ដើម​ផ្កា​សាគូ​រ៉ា។ រវាង​ពណ៌​ផ្កាឈូក​ខ្ចី​នៃ​ផ្កា​សាគូរ៉ា និង​ផ្កា​កាណូឡា​លឿងទុំ ពិត​ជា​ទស្សនីយភាព​ស្អាត​ប្លែក​ភ្នែក​មែន​ទែន។
មិន​ថា អ្នក​ប្រាថ្នា​ថតរូប​ភាព បទពិសោធ​ល្អ​ឯក ឬ​សម្រាក​ក្រោម​ម្លប់​ផ្កា​សាគូ​រ៉ា ពិធីបុណ្យ សាត​តេ សាគូរ៉ា ជា​ទី​ឋាន​ដ៏​ស័ក្ដិសម​បំផុត។
ផ្កា​សាគូរ៉ា ត្រូវ​បាន​ដាក់​ផ្ទឹម​ទៅ​នឹង​ផ្កាកាណូឡា។ AFP
ពិធីបុណ្យ សាត​តេ សាគូ​រ៉ា​ត្រូវបាន​ប្រារឰឡើង​ប្រចាំឆ្នាំ​នៅ​រដូវ​ផ្កា​សាគូ​រ៉ារីក ហើយនឹង​មាន​អាជីករ​លក់​ដូរ​ជាង ១០០ តូប រួម​ទាំង​ស្ដង់​លក់​ផលិត​ផល​ពិសេស​មួយ​ចំនួន។
នៅតាម​ដង​វិថី​សាគូ​រ៉ា និង​ស្ពាន​សូតូនូ ចំ​កណ្ដាល​ត្រូវបាន​តុបតែង​ដោយ​ពន្លឺ​ភ្លើងពណ៌​រហូតដល់​ម៉ោង ១០ យប់។
នៅមាន​កម្មវិធី​ផ្សេងៗ​ទៀត ដូចជា ពិធី​រត់​ប្រណាំង​ម៉ារ៉ា​តុង សាគូ​រ៉ា ការប្រកួត ហៃគុ ។ ពិធី​បុណ្យ​ប្រចាំ​ឆ្នាំ​ទាក់​ទាញ​ភ្ញៀវ​ចូលរួម​ជា​ច្រើន​នាក់។
ក្រៅពី​ផ្កា​សាគូ​រ៉ា និង​ផ្កា​កា​ណូ​ឡា រីក​គ្រប់​រដូវ អ្នក​អាច​អាច​ទស្សនា​បុប្ផា​ស្រស់ស្អាត​ជាច្រើន​ទៀត ដូចជា អ៊ីដ្រាហ្គី នៅ​ដើម​រដូវ​ក្ដៅ ផ្កា​ពីង​ពាង​ក្រហម នៅ​សរទរដូវ និង​ផ្កា ណា​ស៊ីសស៊ុស នៅ​រដូវរងា។
តំបន់ សាត​តេ ត្រូវធ្វើ​ដំណើរ​ប្រមាណ ១ ម៉ោង ១៥ នាទី​ដោយ​រថភ្លើង​ពី​កណ្ដាល​ក្រុង​តូក្យូ ខណៈ​ដែល​ពិធី​បុណ្យផ្កា​សាគូរ៉ា​នេះ​ត្រូវបាន​រៀបចំ​ឡើង​នៅ​ក្នុង​ឧទ្យាន ហ្គូនជេនដូ ដ៏​ធំ​ទូលាយ ដោយ​អ្នក​ដំណើរ​ត្រូវ​បន្ត​រថយន្ត ១៥ នាទី​ពី​ស្ថានីយ សាតតេ៕HR
អាហារពិកនិក​ក្រោម​ដើម​ផ្កា​សាគូរ៉ា ដ៏ពេញនិយម។ AFP
