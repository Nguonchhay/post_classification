
គ្រាន់តែ​ប្រើដៃ​កាន់ ឧបករណ៍​ប៉ុន​ផ្លែ​ប៉ោម អាច​បន្ដ​ដង្ហើម​ថ្មទូរស័ព្ទ 

ក្រុងញូវយ៉ក:  HandEnergy​ គឺជា​ឧបករណ៍​ផ្ទុក​ថាមពល​អេឡិចត្រូនិក​ប៉ុន​ផ្លែប៉ោម សម្រាប់​សាកថ្ម​ទូរស័ព្ទ​គ្រប់​ទីកន្លែង និងគ្រប់​ពេលវេលា។ ប៉ុន្ដែ​អ្វីដែល​ធ្វើឲ្យ​ឧបករណ៍​នេះមាន​លក្ខណពិសេស គឺថា វាប្រើ​ថាមពល​អគ្គិសនី​ផ្ទាល់ខ្លួន​ដែល​ខុសប្លែក​ពី Power Bank ទូទៅ។
ប៉ុន្ដែ​ខណៈ Power Bank ធ្វើការ​សាក​ថាមពល​ខ្លួន​ពីបណ្ដាញ​អគ្គិសនី​តាម​មធ្យោបាយ​បុរាណ ហើយ​បន្ទះ​សូឡា​ត្រូវការ​កម្ដៅ​ព្រះអាទិត្យ​ផ្ទុក​ថាមពល ឧបករណ៍ HandEnergy ត្រូវការ​ត្រឹមតែ​ដៃប៉ុណ្ណោះ។
ដើម្បី​ផ្ដល់​ថាមពល​អគ្គិសនី ដែល​ត្រូវបាន​បញ្ជូល​ទៅកាន់​បន្ទុក​អាគុយ អ្វីដែល​លោកអ្នក​ត្រូវធ្វើ​នោះ​គឺកាន់​វាជាប់​នឹង​ដៃ និង​បង្វិល​វាចុះឡើង។ ដើម្បី​សាកថ្ម អ្វីដែល​លោកអ្នក​ត្រូវធ្វើ​នោះ​គឺគ្រាន់តែ​ដោត​រន្ធឌុយ USB របស់​វា។
សហ​ស្ថាបនិក HandEnergy លោក អាឡិច ណូវិក បានប្រាប់ Digital Trends ថា៖ «យើងមិន​គិតថា ឧបករណ៍​នេះនឹង​ជាសម្ភារ​ប្រើប្រាស់​ប្រចាំថ្ងៃ​នោះទេ ពីព្រោះ​វាត្រូវ​ប្រើពេល​ប្រមាណ ១ ម៉ោង​ដើម្បី​សាកថ្ម​ពេញ។ ប៉ុន្ដែ​វាស្រួល​ដាក់​ក្នុង​ហោប៉ៅ និង​យកតាម​ខ្លួនគ្រប់​ទីកន្លែង​ដោយ​មិនចាំបាច់​ដោត​ឌុយសាក​អគ្គិសនី»។
ថាមពល​ថ្ម​របស់​វាផ្ទុក​អគ្គិសនី​បានតែ 1,000mAh ប៉ុណ្ណោះ។ ដូច្នេះវា​នឹងមិន​អាច​សាកថ្ម​ទូរស័ព្ទ​ម្ដង​ពេញ​នោះឡើយ។ ប៉ុន្ដែ​វាអាច​បន្ដ​ដង្ហើម​ទូរស័ព្ទ​ឲ្យ​បានយូរ​សម្រាប់​ប្រើប្រាស់​បន្ទាន់។ លើសពីនេះ វា​ប្រើថាមពល​ស្អាត និង​គ្មាន​ដែន​កំណត់។
HandEnergy នឹងត្រូវ​បានដាក់​លក់លើ​ទីផ្សារ​ក្នុង​ខែ​ឧសភា ឆ្នាំ ២០១៧ តម្លៃ ១០៥ ដុល្លារ៕ HR
