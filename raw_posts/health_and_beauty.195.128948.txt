
អាពាហ៍ពិពាហ៍​បរាជ័យ​អាច​បង្កើន​អត្រា​កើត​ជំងឺ​បេះដូង 

ក្រុងញូវយ៉កៈ ចំណង​អាពាហ៍ពិពាហ៍​អពមង្គល​មិន​ត្រឹម​តែ​បាន​ធ្វើឲ្យ​បេះដូង​លោក​អ្នក​ខ្ទេចខ្ទាំ​ប៉ុណ្ណោះ​ទេ តែ​វា​ថែម​ទាំង​មាន​អត្រា​ប្រឈម​មុខ​នឹង​ជំងឺ​បេះដូង​ទៀត​ផង។
អ្នក​ស្រាវជ្រាវ​បាន​រក​នូវ​ភ័ស្តុតាង​ស្តីពី​ការ​វិវត្ត​នៃ​សម្ព័ន្ធភាព​ស្នេហា​របស់​មនុស្ស​អាច​មាន​ផលប៉ះពាល់​ដល់​សុខភាព។ ពួកគេ​បាន​រក​ឃើញ​លទ្ធផល​ចុងក្រោយ​មួយ​ទៀត​ដែល​បង្ហាញ​ថា មនុស្ស​មាន​ជំងឺ​បេះដូង​ដ៏​ធ្ងន់ធ្ងរ​អាច​មាន​ដើមចម​មកពី​ចំណង​គ្រួសារ​មាន​ការ​រកាំរកូស។
ការ​សិក្សា​ស្រាវជ្រាវ​នេះ​ដឹកនាំ​ដោយ​លោក ថូម៉ាស កាម៉ាក់ មកពី​សាកលវិទ្យាល័យ​ភីតប៊ើក​ខណៈ​លោក​បាន​ប្រើ​ទិន្នន័យ​មនុស្ស​ចំនួន​២៨១​នាក់​ដែល​ជា​បុគ្គលិក​បម្រើ​ការងារ មាន​ចំណូល​មធ្យម និង​បាន​រៀបការ​រួច ឬ​មាន​ដៃគូ​រួម​មេត្រីភាព។
ការ​សិក្សា​ស្រាវជ្រាវ​នេះ​បាន​រំលេច​ចេញ​នូវ​ភាព​ចាំបាច់​នៃ​ការ​ថែរក្សា​ចំណង​ស្នេហា​ឲ្យ​បាន​ល្អ ដើម្បី​ទទួល​បាន​ផលវិជ្ជមាន​ចំពោះ​សុខភាព​ផ្លូវកាយ ក៏​ដូចជា​បន្ថយ​ការ​ប្រឈម​នឹង​ជំងឺ​បេះដូង​ផង​ដែរ៕ PR
