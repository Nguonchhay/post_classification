
តែ ៣០០០០ រៀល អាច​សាក​ធ្វើ​បាយ​រុំ​កូរ៉េ គីម​បាប់ ញ៉ាំ​បាន​មួយ​ផ្ទះ 

ភ្នំពេញ: គីមបាប់ ជា​អាហារ​ដ៏​ពេញនិយម​នៅ​កូរ៉េខាងត្បូង ដោយ​សារ​តែ​ភាព​ងាយ​ស្រួល​ក្នុង​ការ​ធ្វើ និង​វេច​ខ្ចប់​ដាក់​ប្រអប់​យក​តាម​ខ្លួន ពិសេស​សម្រាប់​ឱកាស​ពិកនិក​តែ​ម្ដង។
វត្តមាន​អាហារ​ដ៏​ពេញនិយម​នេះ​ត្រូវបាន​ប្រទះ​ឃើញ​ក្នុង​ខ្សែ​ភាពយន្ត​កូរ៉េខាងត្បូង​ជា​រឿយៗ ប៉ុន្តែ​នៅ​មាន​មនុស្ស​ជាច្រើន​តែង​យល់​ច្រឡំ​រវាង បាយរុំ គីម​បាប់ របស់​កូរ៉េ ទៅ​នឹង​បាយ​រុំ​សារាយ​សមុទ្រ ស៊ូស៊ី របស់​ជប៉ុន។
ខណៈដែល​រូបមន្ត​ធ្វើ​បាយ​រុំ​សារាយ​សមុទ្រ គីម​បាប់ របស់​កូរ៉េខាងត្បូង អាច​មាន​ភាព​ខុស​ប្លែក​គ្នា​ពី​ផ្ទះមួយ​ទៅផ្ទះ​មួយ តែ​គ្រឿង​ផ្សំ​ចម្បង​មិន​អាច​ខ្វះ​បាយ​គឺ​បន្ទះ​សារាយ​សមុទ្រ​ប្រៃ​តិចៗ ប្រេងល្ង បន្លែ និង​ស៊ុត​ចៀន។
សម្រាប់​គ្រឿងផ្សំ​នៅទីនេះ ត្រូវបាន​សម្រួល​ឲ្យ​មាន​លក្ខណៈ​ងាយ​ស្វែងរក​ទិញ​នៅតាម​បណ្ដា​ផ្សារ ហើយ​ការ​ចំណាយ​នោះ​ទៀតសោត​ក៏​ថោក​សមរម្យ អាច​ឲ្យ​ប្រិយមិត្ត​សាកល្បង​រៀន​ធ្វើ​ជូន​មនុស្ស​ជាទី​ស្រឡាញ់​ផង​ដែរ។
ក្រៅពី​បាយ​សដាំ​ជ្រាយ គ្រឿងគ្រៅ​ផ្សេង​រួម​មាន ពងមាន់ (ពង​ទា ក៏បាន) ចៀន ៤ គ្រាប់ ហាន់​ជា​សរសៃ ២០០០ រៀល បន្ទះ​សារាយ​សមុទ្រ ១០០០០ រៀល សាលាដ ១០០០ រៀល សាច់​ក្ដាម ១ កញ្ចប់ ៥០០០ រៀល និង ប្រេងល្ង ១២០០០ រៀល។
ដំបូង​ត្រូវ​ច្រូច​ប្រេងល្ង​ច្របល់​បាយស។ បន្ទាប់មក​យក​បន្ទះ​សារាយ​ដាក់​លើ​បន្ទះ​ឫស្សី រួច​ដួស​បាយ​ពាស​ពីលើ តម្រៀប​ស្លឹក​សាលាដ​សាច់​ក្ដាម និង​សរសៃ​ពង​ចៀន សឹម​ប្រើ​ដៃ​មូរ​បន្ទះ​ឫស្សី ឲ្យ​បាយ​ស្អិត​ជាប់​សារាយ​សមុទ្រ ហើយ​កាត់​កង់ៗ​ជា​ការ​ស្រេច៕
