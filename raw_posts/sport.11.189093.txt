
អតីត​តា​រា​​រត់​ប្រណាំង​ដ៏ឆ្នើម Bolt ត្រូវ​បាន​ផ្តល់​កុង​ត្រា​នៅ​ប្រទេស​អូ​ស្ត្រាលី 

ក្រុង​ស៊ីដនី:  ក្លិប Central Coast Mariners របស់​អូ​ស្ត្រាលី បាន​ផ្តល់​ឲ្យ​អតីត​តា​រា​​រត់​ប្រណាំង​ដ៏ឆ្នើម Usain Bolt នូវ​កុង​ត្រា​មួយ ប៉ុន្តែ គ្រូបង្វឹក​របស់​ក្លិប​នេះ បាននិយាយ​ថា លោក​មិន​បាន​ដឹង​ពី​បញ្ហា​នេះ​ឡើយ​​។ នេះ​បើយោង​ទៅ​តាម​បណ្តាញ​សារ​ព័ត៌​មាន​នា​នា​នៅ​ថ្ងៃ​ចន្ទ​នេះ​។
ម្ចាស់​ជើង​ឯក​អូឡាំ​ពិក​៨​សម័យ​កាល​រូបនេះ កំពុង​ស្ថិត​ក្នុង​វគ្គ​ហ្វឹកហាត់​សាក​ល្បង​ជា​មួយនឹង​ក្លិប​របស់​ក្រប​ខ័ណ្ឌ A-League ចាប់​តាំង​ពី​ចូល​រួម​កាល​ពី​ខែ​សីហា ដើម្បី​បំពេញក្តី​សុបិន​របស់​គេ​ក្នុង​ការ​ក្លាយ​ជា​កីឡាករ​បាល់​ទាត់​អាជីពម្នាក់​។
រូប​គេ​បាន​ស៊ុត​បាល់​បញ្ចូល​ទី​២​គ្រាប់ ក្នុង​ការ​ប្រកួត​មិត្ត​ភាព​មុន​បើក​រដូវ​កាល​ កាលពី​​សប្តាហ៍​មុន ហើយ​កាល​​ពី​ថ្ងៃ​ព្រហស្បតិ៍ រូប​គេ​បាន​​ច្រាន​ចោល​កុង​ត្រា​សាក​ល្បង​រយៈពេល​២​ឆ្នាំ ពី​ក្រុម​ម្ចាស់​ជើង​ឯក​​របស់​ប្រទេស​ម៉ា​ល់តិ៍ Valletta​។
Usain Bolt (កណ្តាល) ស៊ុត​បាល់ ក្នុង​ពេល​លេង​ឲ្យ​ក្រុម Central Coast Mariners​ ក្នុង​ការប្រកួត​កន្លង​មក​​។ AFP
លោក Ricky Simms ដែល​ជា​ភ្នាក់​ងារ​តំណាង​ឲ្យ​ Bolt សញ្ជាតិ​ហ្សា​ម៉ា​អ៊ីក បាន​ប្រាប់​​សារ​ព័ត៌​មាន BBC ថា៖   «ខ្ញុំ​អាច​ប្រកាស​បាន​ថា Usain ត្រូវ​បាន​ផ្តល់​​ឲ្យ​នូវ​កុង​ត្រា​១​ ដោយ​ក្លិប Central Coast Mariners»​។
ក្លិប​នេះ មិន​បាន​​​ធ្វើ​ការ​បញ្ជាក់​ភ្លាម​ៗ​នៅ​ថ្ងៃ​ចន្ទ​​នេះ​ឡើយ ប៉ុន្តែ កា​សែត Daily Telegraph របស់​ទីក្រុង​ស៊ីដ​នី បាន​ចេញ​ផ្សាយ​ថា រូប​​គេ​ត្រូវ​បាន​​ផ្តល់​​កុង​ត្រា​ជា​មួយ​នឹង​​ប្រាក់ចំណូល​​ត្រឹម​តែ​១​ភាគ​នៃ​ទឹក​ប្រាក់​៣​លាន​ដុល្លារ​​អូ​ស្ត្រាលី (ស្មើ​នឹង​២,១​លានដុល្លារ​អាមេរិក) ដែល​ក្រុម​​អ្នក​ចាត់​ការ​ទូទៅ​របស់​គេ​បាន​ពិភាក្សា​កាល​ពី​ប៉ុន្មាន​ខែ​មុន​ប៉ុណ្ណោះ ដែល​នៅ​ពេល​នោះ​កិច្ច​សន្យា​សាក​ល្បង ត្រូវ​បាន​យក​មក​ពិភាក្សា​ជា​លើក​ទី​១​៕ IS
