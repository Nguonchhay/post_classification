
ញ៉ាំ​គ្រាប់​រីករាយ​អាច​បន្ថយ​អត្រា​កើត​ជំងឺ​ទឹកនោមផ្អែម 

ក្រុងញូវយ៉ក : ការ​ទទួលទាន​គ្រាប់​រីករាយ (Pistachio) អាច​មាន​ប្រយោជន៍​ជួយ​អ្នក​ការពារ​ពី​ជំងឺ​ទឹកនោម​ផ្អែម។ នេះ​បើ​តាម​ការ​ស្រាវជ្រាវ​មួយ​រក​ឃើញ។ គ្រាប់​រីករាយ​មាន​សារជាតិ​ខ្លាញ់​មាន​ប្រយោជន៍​ម្យ៉ាង​ដែល​វា​អាច​ជួយ​ការពារ​ជំងឺ​ទឹកនោមផ្អែម​ប្រភេទ​ទី​២ ដែល​ភាគច្រើន​ទាក់ទិន​នឹង​អ្នក​ធាត់​លើស​ទម្ងន់។
ក្រុម​អ្នក​ស្រាវជ្រាវ​អេស្ប៉ាញ​បាន​សិក្សា​វិភាគ​លើ​ក្រុម​មនុស្ស​ចំនួន​៥៤​នាក់​ក្នុង​វ័យ​៦០​ឆ្នាំ​ដែល​បាន​ញ៉ាំ​គ្រាប់​រីករាយ​ជាង​៥០​ក្រាម ឬ​ស្មើ​នឹង​៥០​គ្រាប់​ក្នុង​មួយ​ថ្ងៃ​ជា​ប្រចាំ។ ជា​លទ្ធផល​ថ្វីដ្បិត​តែ​ទម្ងន់​របស់​ពួកគេ​មិន​ប្រែប្រួល ប៉ុន្តែ​ការ​ធ្វើ​តេស្ត​ឈាម​បង្ហាញ​ថា ការ​ញ៉ាំ​គ្រាប់​រីករាយ​បាន​ជួយ​ដល់​សរីរាង្គ​ក្នុង​ការ​បំបែក​ជាតិស្ករ​ក្នុង​ខ្លួន​យ៉ាង​មាន​ប្រសិទ្ធភាព។
ក្រៅពី​មាន​ផ្ទុក​ប្រភេទ​ខ្លាញ់​ល្អ គ្រាប់​រីករាយ​ក៏​សម្បូរ​ជាតិ​សរសៃ អង់ទីអុកស៊ីដង់ និង​ការ៉ូតេណូអ៊ីត​ផង​ដែរ។ សារជាតិ​ទាំងនេះ​គឺជា​សុទ្ធតែ​មាន​ប្រយោជន៍​សម្រាប់​ទប់ស្កាត់​អត្រា​ជាតិស្ករ​ក្នុង​ឈាម។
ដូច្នេះ​ហើយ​ទើប​អ្នក​ជំនាញ​ជំរុញ​ឲ្យ​មនុស្ស​ទម្លាប់​ញ៉ាំ​គ្រាប់​ធញ្ញជាតិ​ជា​ប្រចាំ​ផង​ដែរ៕ PR
