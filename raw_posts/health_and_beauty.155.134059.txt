
ប្រជាជន​ភាគ​ខាង​ជើង​ប្រឈម​នឹង​ជំងឺ​កើត​ពី​គ្រឿង​ស្រវឹង​ខ្ពស់ 

ក្រុងឡុងដ៍: មន្ដ្រី​ផ្នែក​សុខុមាលភាព​សាធារណៈ ឲ្យ​ដឹង​ថា ការ​ទទួលទាន​គ្រឿងស្រវឹង​ជោកជាំ បួករួម​ដំណើរការ​លក់​២៤​ម៉ោង​នៃ​ហាង​លក់​គ្រឿង​ស្រវឹង​រឹត​តែ​បង្ក​ហានិភ័យ​ក្ស័យ​ជីវិត​លើស​៤០​ភាគរយ​ពី​ជំងឺ​ថ្លើម​ក្នុង​ប្រទេស​អង់គ្លេស​។
ការ​សិក្សា​រយៈពេល​១២​ឆ្នាំ បាន​រកឃើញ​ថា បច្ចុប្បន្ន​អង់គ្លេស​គឺជា​ប្រទេស​តែ​មួយ​គត់​ក្នុង​ទ្វីប​អឺរ៉ុប​ដែល​អត្រា​មរណៈ​ដោយសារ​ជំងឺ​ថ្លើម​មាន​ចំនួន​កើនឡើង​។
លោកស្រី ជូលៀ វើន (Julia Verne) ប្រធាន​ផ្នែក​ជំងឺ​ថ្លើម​នៅ​ទីភ្នាក់ងារ​ទទួល​បន្ទុក​ការ​ថែទាំ​សុខភាព​សាធារណៈ​នៅ​ប្រទេស​អង់គ្លេស​បាន​ឲ្យដឹង​ថា​៖ «​លទ្ធផល​ទាំងនេះ​គួរ​ឲ្យ​ភ្ញាក់ផ្អើល​ជាង​ការ​រំពឹង​ទុក​របស់​ខ្ញុំ​ឆ្ងាយ​ណាស់​»។
លោកស្រី​បន្ដ​ថា​៖ «​វា​ច្បាស់​ណាស់​ថា មិន​ត្រឹម​តែ​ផឹក​យ៉ាង​ជោកជាំ​ប៉ុណ្ណោះ​ទេ សូម្បីតែ​ការ​ទទួលទាន​គ្រឿងស្រវឹង​ជា​ប្រចាំ​ក៏​បាន​បង្កើន​អត្រា​មរណៈ​ពី​ជំងឺ​ថ្លើម​ផង​ដែរ»។
នៅ​ប្រទេស​អង់គ្លេស ជំងឺ​ដែល​បង្ក​ដោយ​ការ​ផឹក​ស្រា​បាន​ឆក់​យក​ជីវិត​១០៩៤៨​នាក់​ក្នុង​ឆ្នាំ​២០១២​បើ​ធៀប​នឹង​ឆ្នាំ​២០០១​មាន​តែ​មនុស្ស​៧៤៨១ នាក់​ប៉ុណ្ណោះ​។
ការ​សិក្សា​ក៏​បាន​រកឃើញ​ពី​ភាព​ខុស​ប្លែក​គ្នា​សំខាន់​រវាង​អ្នក​រស់នៅ​ភាគ​ខាង​ជើង និង​ខាង​ត្បូង​ផង​ដែរ​។ អត្រា​ស្លាប់​នៅ​ភាគ​ខាង​ជើង​នៃ​ប្រទេស​អង់គ្លេស​ច្រើន​ជាង​៤​ដង​បើ​ធៀប​ទៅ​នឹង​ចំនួន​អ្នក​នៅ​ភាគ​ខាង​ត្បូង​ដែល​ស្លាប់​ដោយសារ​ជំងឺ​ដែល​កើត​មកពី​ការ​ផឹក​គ្រឿង​ស្រវឹង​៕ HR
