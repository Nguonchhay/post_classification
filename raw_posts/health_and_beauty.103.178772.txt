
អ្នក​តម​សាច់​កុំទាន់​អាល​អរ អ្នក​ឆ្ងាញ់​សាច់​ក៏​ឆ្ងាញ់​ទាំង​សម្ព័ន្ធ​លើ​គ្រែ​ដែរ 

ក្រុងឡុងដ៍: អ្នក​តម​សាច់​ហ៊ាន​និយាយ​ពើង​ទ្រូង​ថា ខ្លួន​ជា​មនុស្ស​មាន​សុខភាព​ល្អ តែ​អ្វី​ដែល​ពួកគេ​មិនបាន​រាប់​បញ្ចូល​នោះ​គឺ រឿង​លើ​គ្រែ។
ការ​ស្ទង់មតិ​មួយ​បាន​បង្ហាញ​ថា អ្នក​ដែល​ទទួល​ទាន​សាច់​យ៉ាងតិច​ម្ដង​ក្នុង​មួយ​ថ្ងៃ​ចំនួន ៤២ ភាគរយ​បាន​រួម​ភេទ​យ៉ាង​អន់​បំផុត​ក៏បាន​ម្ដង​ដែរ​ក្នុង​មួយ​សប្ដាហ៍ ឬ​ច្រើន​ជាង​នេះ​ទៀត។ ប៉ុន្ដែ​តួលេខ​នេះ​បាន​ធ្លាក់​ចុះមក​ត្រឹម ១៦ ភាគរយ​សម្រាប់​អ្នក​ទទួល​ទាន​តែ​បន្លែ និង​អ្នក​ដែល​មិន​ចូល​ចិត្ដ​សាច់​ដែល​ញ៉ាំ​សាច់​តែម្ដង​ក្នុង​រយៈ​កន្លះ​ខែ។
មុន​ពេល​អ្នក​ទម្លាក់​តៅហ៊ូ​ចាប់​យក​សាច់​ឲ្យ​ផ្អែម​មាត់​ម្ដង​នោះ ចូរ​ចងចាំ​ថា ការ​ស្ទង់មតិ​លើ​ប្រជាជន​អង់គ្លេស ២០០០ នាក់ ត្រូវ​បាន​ធ្វើ​ឡើង​ដោយ GourmetMeatClub.co.uk ដែល​ជា​អ្នក​ផ្ដល់​ធនធាន​សាច់​ចិញ្ចឹម​ដោយ​សេរី​តាម​អនឡាញ។
ប្រហែលជា​គ្មានអ្វី​គួរ​ឲ្យ​ភ្ញាក់ផ្អើល​ទេ អ្នក​តម​សាច់​បង្ហាញ​ពី​មន្ទិល​សង្ស័យ​ពី​លទ្ធផល​នៃ​ការ​សិក្សា​នេះ។
Sandra O'Sullivan អាយុ ៤១ ឆ្នាំ មក​ពី​ក្រុង Hastings តំបន់ East Sussex បាន​និយាយ​ថា ការ​ស្រាវជ្រាវ​នេះ​ពិតជា​ឆ្កួត​ហើយ។ អ្នកស្រី បន្ថែម​ថា៖ «អ្នក​តម​សាច់​មាន​ចំណង់​ផ្លូវ​ភេទ​ដូច​មនុស្ស​ទូទៅ ថ្វី​ដ្បិត​តែ​ខ្ញុំ​ត្រូវ​តែ​សារភាព​ថា ខ្ញុំ​មិន​មាន​ភាព​សកម្ម​ដូច​មុន»។
អ្នកចូលរួម​ស្ទង់​មតិ​ម្នាក់​ទៀត លោក Gareth Simpson ជា​អ្នក​ឌីហ្សាញ​ផ្ទះបាយ​អាយុ ៣៦ ឆ្នាំ មក​ពី​ក្រុង Edinburgh ស្កុតឡេន បាន​និយាយ​ថា លោក​ផ្ដើម​ភ្លក្ស​សាច់​ជ្រូក​បីជាន់រៀងរាល់​ថ្ងៃ និង​តែង​តែ​ទទួល​ទាន​ស្ដេក​ជា​អាហារ​ពេល​ល្ងាច ព្រមទាំង ផ្ដល់​នូវ​ភាព​រញ្ជួយ​ជាមួយ​មិត្ដ​ស្រី​យ៉ាង​តិច ២ ដង​ក្នុង​មួយ​សប្ដាហ៍៕
