
ផឹកកាហ្វេ​ពេលល្ងាច​ អាចបញ្ឈរ​ភ្នែកពិបាក​គេង ​និង​ក្រោកពី​ដំណេកយឺត​យ៉ាវ 

ក្រុងម៉ៃអាមី: ក្រុម​អ្នកស្រាវជ្រាវ​អាមេរិក​ បាននិយាយ​កាល​ពី​ថ្ងៃពុធថា ការ​ទទួលទានកាហ្វេ​មុន​ពេល​ចូល​គេង​រំខាន​ដល់ការ​សម្រាកនៃរាងកាយ​ ដែល​មាន​ពិបាក​សម្របតាម​ពេលវេលា​នៃដំណេក​ និង​អាចយ៉ាប់​យ៉ឺន​ក្នុង​ការ​ក្រោកពី​ដំណេក​ទៅ​វិញ។
ការ​សិក្សា​​បាន​បង្ហាញតាម​រយៈលទ្ធផល​ចុះ​ផ្សាយ​ក្នុង​ទស្សនាវ​ដ្ដី​ Science Translational Medicine។ វា​មិនត្រឹមតែ​ពន្យល់​ពីមូលហេតុ​ចំពោះ​អ្នក​ទទួល​ទាន​កាហ្វេពេល​ល្ងាចអាចគេង​អត់​លក់ បញ្ឈរ​ភ្នែក ឬ​គេង​យប់ជ្រៅប៉ុណ្ណោះ​ទេ ប៉ុន្ដែ​ពួក​គេ​បាន​រក​ឃើញ​ថា អ្នកដែល​ទទួល​ទានកាហ្វេ​ពេល​សូរិយា​អស្ដង្គត​អាច​ពន្យារ​ដំណើរ​ការ​នៃ​ចង្វាក់​អ័រម៉ូន​ម៉េឡាតូនីន​រហូតដល់ ៤០ នាទី​ក្នុង​មួយ​ថ្ងៃ​។
អ្នក​ដែល​ទទួល​ឥទ្ធិពល​ពន្លឺអំពូល​រាត្រី​ចំពី​លើ​ក្បាល ៣ ម៉ោង​មុន​ពេល​ចូលគេង​ បាន​ជួបនូវ​បញ្ហា​ដំណេក​យឺតយ៉ាវ​ ៨៥ នាទី​ក្នុងមួយ​ថ្ងៃ​។ ចំណែក​ឯ អ្នក​ដែលទទួលទាន​កាហ្វេផង និង​អង្គុយ​ក្រោម​ពន្លឺ​អំពូល​ផង​ ប្រឈម​នឹង​បញ្ហាខាងលើ​រហូតដល់​ ១០៥ នាទី។
ក្រៅ​ពីណែនាំ​ឲ្យ​ចៀសវាង​កុំផឹក​កាហ្វេ​នៅ​ពេលល្ងាច និង​យប់​ សាស្ដ្រាចារ្យ ខេនណេត វ៉ាយត៍ មក​ពីសាកល​វិទ្យាល័យ​កូឡូរ៉ាដូ​ ​នៃក្រុង​ប៊ូលឌ័រ បាន​ថ្លែងថា​៖ «​នេះគឺជា​ការសិក្សា​លើក​ដំបូង​ដែល​បង្ហាញ​ថា កាហ្វេ ជាភេសជ្ជៈ​ដ៏​ពេញនិយម​បំផុត​ក្នុង​ពិភពលោក​ មានឥទ្ធិពល​លើ​វេលា​ដំណេក​របស់​មនុស្ស​បំផុត​។ វាក៏ប៉ះពាល់​ដល់​សរីរបសាទ​មនុស្ស​ផងដែរ»៕
