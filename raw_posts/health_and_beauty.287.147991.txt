
អ្នក​វិទ្យាសាស្ដ្រ​រក​ឃើញ​វិធី​ទស្សន៍​ទាយ​អាយុ​សង្ខារ​របស់​មនុស្ស​ម្នាក់ៗ 

ក្រុង​ឡុងដ៍ៈ ក្រុម​អ្នក​វិទ្យាសាស្រ្ត​នៃ​មហា​វិទ្យាល័យ​ ឃីង ខូលីច នៅ​ទីក្រុង​ឡុងដ៍​ប្រទេស​អង់គ្លេស បាន​រក​ឃើញ​វិធី​ធ្វើ​តេស្ត​ឈាម​ថ្មី​ ដែល​អាច​ទស្សន៍ទាយ​ដឹង​ថ្ងៃ​អវសាន​នៃ​ជីវិត ​ការ​ជួប​នឹង​ហានិភ័យ​នៃ​ជំងឺ​វិកល​ចរិត និង​អាយុ​កាល​ផ្នែក​ជីវ​សាស្រ្ត​របស់​មនុស្ស​ម្នាក់​ៗ។
ក្រុម​អ្នក​ស្រាវជ្រាវ បាន​ឲ្យ​ដឹង​ថា ការ​ផ្ដោត​លើ​កត្ដា​រាង​កាយ​ដែល​វិវត្ដ​ទៅ​តាម​អាយុ​កាល​ ពិត​ជា​មាន​សារៈ​សំខាន់​ជាង​ការ​វិវត្ត​នៃ​អាយុ​ពិត​តាម​រង្វិល​ឆ្នាំ​ផែន​ដី​ទៅ​ទៀត។
វិធី​ធ្វើ​តេស្ត​ឈាម​ថ្មី​នេះ​មាន​ឈ្មោះ​ថា «ទទួល​ស្គាល់​អាយុ​ខ្លួន​ឯង ឬ aging signature» ដែល​វិភាគ​ពី​ឥរិយាបថ​ដោយ​ប្រើ​កោសិកា​នៃ​រាង​កាយ​ជាមួយ​នឹង​ហ្សែន​របស់​អ្នក​ចូល​រួម​ចំនួន​១៥០​នាក់។
ដំបូង ការ​ធ្វើ​តេស្ត​នេះ​ បាន​ប្រើ​ហ្សែន​ចំនួន ​៥៤ ០០០ របស់​មនុស្ស​មាន​សុខ​ភាព​ល្អ​ តែ​គេ​បាន​កំណត់​យក​វ័យ​២៥​ឆ្នាំ និង​វ័យ​៦៥​ឆ្នាំ។ គេ​បាន​ចម្រាញ់​ហ្សែន​តែ​ ១៥០ ​ប៉ុណ្ណោះ ដែល​គេ​បាន​កំណត់​ហៅ​ថា​ «​ម៉ូលេគុល​បញ្ជាក់​ពី​អាយុ​កាល​»។
ក្រុម​អ្នក​ស្រាវ​ជ្រាវ​ប្រាប់​ BBC ថា៖ «​ការ​រក​ឃើញ​នេះ​ មាន​ន័យ​ថា ​យើង​អាច​មើល​ពី​អវសាន​នៃ​អាយុ​កាល​របស់​មនុស្ស​ម្នាក់ៗ​បាន ហើយ​ក៏​អាច​ទស្សន៍​ទាយ​អំពី​សុខ​ភាព​នា​ពេល​អនាគត​ផង​ដែរ។ យើង​អាច​បង្ហាញ​ពី​សញ្ញាណ​ដូច​គ្នា​ដែរ​តាម​រយៈ​កោសិកា​សាច់​ដុំ ខួរ​ក្បាល​ ស្បែក និង​ឈាម​ ហើយ​ឈាម​នេះ​ជា​សមាសធាតុ​មាន​ប្រសិទ្ធភាព​ជាង​គេ​ដើម្បី​វិភាគ​រក​គំរូ​លទ្ធផល​»។
តេស្ត​នេះ​មាន​ប្រយោជន៍​សក្តានុពល​ជា​ច្រើន​ទៀត​ ដូច​ជា ការ​ទស្សន៍​ទាយ​ពី​លទ្ធភាព​កើត​ជំងឺ​វង្វេង​វង្វាន់ ​ជំងឺ​វិកល​ចរិត​ និង​ការ​ធ្វើ​តេស្ដ​សរីរាង្គ​សម្រាប់​ផ្សាំ​ផង​ដែរ​៕ PR
