
សាច់អាំង​ហឹរ ៦ មុខតម្លៃ​តែ ៤៥០០០ រៀល​នៅ​ទួលគោក​ ពិភព​សាច់អាំង ៤ 

ភ្នំពេញ: ក្រៅពី​ល្បី​សម្បូរ​មុខ​ម្ហូបប្លែកៗ​ដូច​ជា ស៊ុប​បបែល​ឆ្នាំងដី ញាំ​ខ្យង​ជីរ​ពង​ទា​កូន ខ្យង​ប្រឡាក់ អំបិលម្ទេស​ចំហុយ បង្គា​កោះកុង​ញ៉ាំ​ស្ទីល​បែប​អយ​ស្ទើរ និង​កាំប្រមា​សមុទ្រ​ក្លាស្សេស្រស់ៗ​ជ្រលក់​អំបិលម្រេច​ក្រូចឆ្មារ ភោជ​នី​យដ្ឋាន​ទួលគោក​ពិភព​សាច់​អាំង ៤ ​ក៏​មាន​បម្រើ​ជូន​សាច់​អាំង​ហឹរ​ជា​ច្រើន​ប្រភេទ។
សាច់គោ សាច់ជ្រូក​បី​ជាន់ កង្កែប ងាវ ជើងមាន់ ស្លាបមាន់ និង​បន្លែ​ជាច្រើន​ប្រភេទ​ទៀត​សុទ្ធ​​សឹងតែ​ប្រឡាក់​ម្ទេស​ហឹរ និង​ត្រូវ​បាន​បម្រើ​ជា​ឈុត​ក្នុង​តម្លៃ​ថោក​សមរម្យ​នៅ​ហាង​ទួលគោក​ពិភព​សាច់​អាំង ៤ ។
កង្កែប​អាំង​អំបិលម្ទេស​ក្នុង ១ ចាន ១៤០០០ រៀល។ រីឯ​សាច់​មួយឈុត​មាន ​ពោត​បារាំង​ប្រឡាក់​អំបិលម្ទេស សាច់គោ សាច់ជ្រូក​បី​ជាន់ ត្រី​ចូក​តឹង​មួយ​ធុង បង្គា និង​ងាវ​ប្រឡាក់​អំបិល​ម្ទេស​មាន​តម្លៃ​ត្រឹមតែ ៤៥០០០ រៀល។
ភ្ញៀវ​អាច​អាំង​សាច់​ប្រឡាក់​អំបិល​ម្ទេស​ជា​ច្រើន​ប្រភេទនៅ​ចង្អើរ​ដែក​ចង្ក្រាន​ដី​លើតុ​ឈើ​ហើយ​ជជែក​គ្នា​លេង​យ៉ាង​រីករាយ​ នៅ​ទួលគោក​ពិភព​សាច់​អាំង ៤ ស្ថិតនៅ​ផ្លូវ ៥៦៦ កាច់​តាម​ស្ដុប​សាលាបឋមសិក្សា​ទួលគោក៕​
