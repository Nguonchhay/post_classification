
 ផ្លែប៉ោម​អាច​បំបាត់​ក្លិន​ខ្ទឹមស យ៉ាង​មាន​ប្រសិទ្ធភាព 

ក្រុងញូវយ៉ក: ចំណីអាហារ​ខ្លះ​ពិតជា​អាច​ផ្តល់​នូវ​រសជាតិ​ឈ្ងុយឆ្ងាញ់ និង​ផ្ដល់​នូវ​គុណប្រយោជន៍​ដល់​សុខភាព​លោក​អ្នក​ក៏​ពិតមែន តែ​វា​ក៏​បាន​បញ្ចេញ​ក្លិន​ភាយៗ​តាម​មាត់​រំខាន​ដល់​អារម្មណ៍​ផង​ដែរ។
ក្រុម​អ្នក​ស្រាវជ្រាវ​ផ្នែក​សុខភាព​មកពី​សហរដ្ឋ​អាមេរិក​បាន​ប្រកាស​ឲ្យ​ដឹង​ថា ពេល​ណា​លោក​អ្នក​ទទួល​អាហារ​ដែល​មាន​ភាយ​ចេញ​ក្លិន​ជាប់​ដូចជា​ប្រភេទ​អាហារ​មាន​ក្លិន​ខ្ទឹម​ស​ជាដើម​នោះ ដើម្បី​បំបាត់​ក្លិន​ឆួល​របស់​វា គេ​អាច​ញ៉ាំ​ផ្លែ​ប៉ោម ទឹកក្រូច​ឆ្មា និង​ជីរអង្កាម​ដែល​ជួយ​កាត់បន្ថយ​នូវ​ក្លិន​អាក្រក់​បែប​នោះ​បាន​ប្រកប​ដោយ​ប្រសិទ្ធភាព។
ម្យ៉ាងទៀត​តែ​បៃតង ស្លឹក​ជីរវ៉ាន់ស៊ុយ និង​បន្លែ​ខាត់ណា​បៃតង​ក៏​អាច​ជួយ​កាត់បន្ថយ​ក្លិន​មាត់​ដែល​កើត​ចេញ​ពី​ចំណី​អាហារ​មាន​ខ្ទឹមស​នោះ​ផង​ដែរ​នេះ​បើ​តាម​ការ​បោះពុម្ព​ផ្សាយ​របស់​ព្រឹត្តិបត្រ​សុខភាព Journal of Food Science។
គួរ​បញ្ជាក់​ថា​ប្រភេទ​អាហារ​ទាំងឡាយ​ណា ដែល​មាន​ក្លិន​ភាយ​មួយ​ចំនួន​ដូចជា ក្លិន​ខ្ទឹម​ស មាន​ផ្ទុក​នូវ​ជាតិ​អាស៊ីត​AMS ហើយ​វា​អាច​ភាយ​ពី​មាត់​តាមរយៈ​ការ​ដកដង្ហើម និង​ក្លិន​ញើស​ជាដើម។
សាស្រ្តាចារ្យ សឺរីល បែរីងហ្គឺរ​មកពី​សាកលវិទ្យាល័យ​រដ្ឋ​អូហៃយ៉ូ​ផ្នែក​វិទ្យាសាស្រ្ត​ចំណីអាហារ និង​បច្ចេកទេស​បាន​ឲ្យ​ដឹង​ថា ការ​ញ៉ាំ​ផ្លែ​ប៉ោម​អាច​ជួយ​ដល់​លោក​អ្នក​បំបាត់​ក្លិន​ដូចជា​ប្រភេទ​ក្លិន​ខ្ទឹម​ស​នោះ​បាន​យ៉ាង​មាន​ប្រសិទ្ធភាព​។ ចំណែក​ទឹកដោះ​គោ​វិញ​ក៏​អាច​ជួយ​កាត់បន្ថយ​ក្លិន​ខ្ទឹម​ស​ផង​ដែរ​ប្រសិន​បើ​ផឹក​បណ្ដើរ​ញ៉ាំ​អាហារ​បណ្ដើរ​នោះ។ ទឹកដោះគោ​មាន​ជាតិ​ខ្លាញ់​ច្រើន​អាច​មាន​ប្រសិទ្ធភាព​ល្អ​ជាង​មិន​សូវ​មាន​ជាតិ​ខ្លាញ់៕ PR
