
ការធ្វើ​ក្រចក​ធ្វេស​ប្រហែស ​នាំ​ឲ្យ​ចម្លង​រោគ​ សូម្បី​តែ​នៅ​ប្រទេស​ជឿន​លឿន 

ក្រុងញូវយ៉ក: ក្រុម​អ្នកវិទ្យាសាស្ដ្រ បាន​អះអាង​ថា ជាង​ក្រចក​មិន​បាន​លាង និង​សម្អាត​ដៃ​ត្រឹមត្រូវ​តាម​វិជ្ជាជីវៈ ដែល​នាំ​ឲ្យ​អតិថិជន​ប្រឈម​ហានិភ័យ​ជំងឺ​ថ្លើម​ប្រភេទ​សេ និង​អាល្លែកហ្ស៊ី​ផ្សេង។
អ្នក​រចនា​ក្រចកដៃ ដែល​អាច​រក​កម្រៃ​ចន្លោះ​ពី ១០ ទៅ ៤៥ ដុល្លារ​សម្រាប់​ការ​ដុស​ខាត់​សម្អាត​ក្រចក មិន​ត្រូវបាន​បណ្ដុះ​បណ្ដាល​ជា​ភាសា​ជាតិ​របស់​ពួកគេ អំពី​វិធី​ប្រើប្រាស់​សារធាតុ​គីមី​ដ៏គ្រោះ​ថ្នាក់ ដែល​ប្រើ​ជា​ថ្នាំ​ក្រចក និង​ក្រចក​សិប្បនិម្មិត​ទេ។
ក្រុម​អ្នកស្រាវជ្រាវ​ក៏បាន​លើក​ឡើង​ថា នៅ​ប្រទេស​ជឿន​លឿន បុគ្គលិក​ជាច្រើន ដែល​មាន​ដើម​កំណើត​មក​ពី​អាស៊ី មិន​ប្រើ​សម្ភារ​ការពារ​ខ្លួន ដូចជា ស្រោមដៃ វ៉ែនតា​សុវត្ថិភាព និង​ម៉ាស់​ការពារ​ធូលី​នៅ​ពេល​ប៉ះ​ផ្ទាល់​ជាមួយ​សារធាតុ​គីមី​គ្រោះ​ថ្នាក់។
ពួកគេ​និយាយថា ជាង​ក្រចក និង​ជាង​ធ្វើ​សក់​គួរតែ​ហ៊ាន​សួរ​បើ​ពួកគេ​មិន​យល់ ពីព្រោះ​វា​ប្រឈម​នឹង​ជំងឺ​ឆ្លង​ផ្សេង។ ក្រុម​ការងារ​ពី​សាលា​វេជ្ជសាស្ដ្រ​សុខភាព​សាធារណៈ Rutgers បាន​ព្រមាន​ពីការ​សម្អាត ឬ​ប្រើ​ឧបករណ៍​ឡើង​វិញ មិន​ត្រឹមត្រូវ​អាច​នាំ​ឲ្យ​អតិថិជន​ប្រឈម​ហានិភ័យ​ជំងឺ​ត្រអក។
អតិថិជន​ក៏​អាច​ប្រឈម​នឹង​បាក់តេរី ផ្សិត មេរោគ​មរណៈ និង​ជំងឺ​ផ្សេងៗ ដូចជា មេរោគ​ថ្លើម​ប្រភេទ​បេ និង​ថ្លើម​ប្រភេទ សេ ជាដើម។
ទន្ទឹមនឹង​បញ្ហា​ឆ្លង​មេរោគ​នានា​ពី​ការ​ធ្វើ​ក្រចក ក្ដីកង្វល់​ចំពោះ​ជំងឺ​ថ្លើម​ក៏បាន​កើន​ឡើង​ខ្លាំង ចំពោះ​សេវាកម្ម​ស្ប៉ា ដោយ​ប្រើ​ត្រី​តូចៗ ក្នុង​អាង​កញ្ចក់ ចឹក​កោសិកា​ស្បែក​ងាប់ៗ​ចេញពី​ជើង​អតិថិជន ដែល​កំពុង​តែ​ពេញនិយម នៅ​អាស៊ី៕HR
