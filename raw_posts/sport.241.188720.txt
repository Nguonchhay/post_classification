
លោក​សុខា រំពឹង​ក្រុម​ជនពិការ បាន​មេដាយ​នៅ​អាស៊ី​ប៉ារ៉ា​ហ្គេម 

ភ្នំពេញៈ រដ្ឋលេខាធិការ​ថ្មី​របស់​ក្រសួង​អប់រំ យុវជន និង​កីឡា គឺ​លោក ស សុខា ហាក់​មាន​ទំនុក​ចិត្ត​ខ្ពស់​ទៅ​លើ​ការ​ខិតខំ​ប្រឹង​ប្រែង​របស់​ក្រុម​អត្តពលិក​ជន​ពិការ​កម្ពុជា ដោយ​លោក​រំពឹង​ថា ពួកគេ​អាច​នឹង​ដណ្តើម​បាន​មេដាយ ពី​ការ​ប្រកួត​កីឡា​អាស៊ី​ប៉ារ៉ា​ហ្គេម ឆ្នាំ ២០១៨ (Asian Para Games 2018) នៅ​ប្រទេស​ឥណ្ឌូនេស៊ី ដែល​នឹង​បើក​ការ​ប្រកួត​នៅ​ថ្ងៃ​ទី ៦ ខែ​តុលា និង​បញ្ចប់​នៅ​ថ្ងៃ​ទី ១៣ ខែ​តុលា។
លោក ស សុខា បាន​ថ្លែងថា៖ «ថ្ងៃនេះ​តាំង​នាម​ឲ្យ​ឯកឧត្តម​បណ្ឌិត​សភាចា​រ្យ ហង់ ជួនណារ៉ុន រដ្ឋមន្ត្រី​ក្រសួង​អប់រំ យុវជន និង​កីឡា ក៏​ដូចជា​ឯកឧត្តម​អនុ​រដ្ឋ​លេខា​ធិការ និង​ឯកឧត្តម​អគ្គនាយក​កីឡា និង​ខ្លួន​ខ្ញុំ​ផ្ទាល់ មាន​សេចក្តី​សោមនស្ស​រីករាយ​ណាស់ ដែល​មាន​ឱកាស​បាន​ជូន​បងប្អូន​ដែល​ជា​អត្តពលិក​ជន​ពិការ​ទៅ​ចូលរួម​ការ​ប្រកួត​កីឡា​អាស៊ី​ប៉ារ៉ា​ហ្គេម នៅ​ឥណ្ឌូនេស៊ី លើក​នេះ ហើយ​ខ្ញុំ​គិត​ថា យើង​រំពឹង​បាន​មេដាយ​មាស តាមរយៈ​ការ​ខិតខំ​ប្រឹង​ប្រែង​ហ្វឹក​ហាត់​កន្លង​មក​ពី​កីឡាករ កីឡាការិនី​ជន​ពិការ​របស់​យើង»។
លោក​បាន​បន្ថែមថា៖ «ពិតមែន​ពួកគាត់​ពិការ ប៉ុន្តែ​ឆន្ទៈ​នៃ​ការបង្ហាញ​របស់​ពួកគាត់​កន្លងមក គឺ​គាត់​មិន​បាន​ពិការ​ចិត្ត​នោះ​ទេ ហើយ​នេះ​ជា​គោល​ជំហរ​មួយ ដែល​យើង​ចង់​ជំរុញ ហើយ​បង្ហាញ​ថា គាត់​អាច​ធ្វើ​បាន​ដូច​គេ​ដូច​ឯង។ សហព័ន្ធ ក៏​ដូចជា​ថ្នាក់​ដឹកនាំ ជា​ពិសេស​សម្តេច​នាយក​រដ្ឋមន្ត្រី តែង​តែ​ជំរុញ​ឲ្យ​អត្តពលិក​ជន​ពិការ បាន​ចូលរួម​ហាត់ ឬ​លេង​កីឡា គឺ​យើង​មិន​ដែល​ចាត់​ទុក​ពួក​គាត់ ជា​ដោយ​ឡែក​ទេ ហើយ​ការ​ឧបត្ថម្ភ​លើ​ការ​ស្នាក់​នៅ ហូប​ចុក ដូច​ពួក​ជម្រើស​ជាតិ​ធម្មតា មិន​បាន​គិត​ថា គាត់​ពិការ​បាន​ឧបត្ថម្ភ​តិច ឬ​ច្រើន​នោះ​ទេ គឺ​បាន​ស្មើៗ​គ្នា​តែ​ម្តង»។
ការលើកឡើង​របស់ លោក ស សុខា បែបនេះ​គឺ នៅពេល​លោក​បាន​ទៅជូន​ដំណើរ និង​ផ្តល់​សម្ភារ​មួយ​ចំនួន​ទៅ​លើ​ប្រតិភូ​កីឡា​ជន​ពិការ​កម្ពុជា នៅ​ព្រលាន​យន្តហោះ​អន្តរជាតិ​ភ្នំពេញ កាល​ពី​ព្រឹក​ថ្ងៃ​ចន្ទ ម្សិលមិញ ខណៈ​ការ​ប្រកួត​កីឡា​អាស៊ី​ប៉ារ៉ា​ហ្គេម លើក​នេះ គណៈ​កម្មាធិការ​ជាតិ​ប៉ារ៉ា​ឡាំពិក​កម្ពុជា (NPCC) បាន​បញ្ជូន​អត្តពលិក ២៩ នាក់​ទៅ​ប្រកួត​លើ​ប្រភេទ​កីឡា​ចំនួន ៦ មាន​អត្ត​ពលកម្ម ហែល​ទឹក បាល់​បោះ​ជិះ​រទេះ​នារី បាញ់​ធ្នូ វាយ​កូន​ឃ្លី​លើ​តុ និង​ធែន​ពីនប៊ូលីង។
ជាមួយគ្នានេះ លោក ស សុខា ក៏បាន​បង្ហាញ​ពី​ផែនការ ក្នុងការ​ពង្រឹង និង​ពង្រីក​ផ្នែក​កីឡា​ជន​ពិការ​នេះ ទៅ​ថ្ងៃ​អនាគត ផង​ដែរ។ លោក​បាន​និយាយ​ថា៖ «ការ​អភិវឌ្ឍ​កីឡា​ជន​ពិការ នៅ​តាម​ខេត្ត​នេះ​ជា​ការ​ងារ​ថ្មី​មួយ​ក្នុង​អាណត្តិ​ទី ៦ របស់​ក្រសួង​អប់រំ យុវជន និង​កីឡា គឺ​កីឡា មិន​មែន​នៅ​តែ​មួយ​តំបន់ ឬ​មួយ​កន្លែង​នោះ​ទេ»។ «គោល​បំណង​របស់​ក្រសួង នឹង​ពង្រីក​នូវ​វិសាលភាព​របស់​ខ្លួន ជា​ពិសេស​តាមរយៈ​ការ​ផ្តល់​ឱកាស ព្រោះ​កីឡា​ផ្នែក​ជន​ពិការ​នេះ អ្វី​ដែល​គាត់​ពិបាក​បំផុត​នោះ​គឺ ការ​ធ្វើ​ដំណើរ ដោយ​សារ​តែ​គាត់​មាន​ភាព​ខ្វះខាត​ផង និង​មាន​កាយ​សម្បទា មិន​ពេញ​លក្ខណៈ​ផង អ៊ីចឹង​យើង​មាន​គម្រោង​ធ្វើ​ឲ្យ​ដល់​កន្លែង ឬ​ខេត្ត​របស់​គាត់»។
កូនប្រុស​របស់លោក​ឧបនាយករដ្ឋមន្ត្រី ស ខេង រូបនេះ បញ្ជាក់ថា៖ «នេះ​ជា​គោល​ការ​របស់​ក្រសួង និង​ថ្នាក់​ដឹកនាំ ហើយ​ខ្ញុំ​នៅ​ទី​នេះ​ផ្ទាល់ ជា​សេនា​ធិការ នឹង​ខំ​ជំរុញ​ធ្វើ​ម៉េច​ផ្តល់​ឱកាស​ឲ្យ​ប្អូនៗ​ជា​អត្តពលិក​ជន​ពិការ​នេះ បាន​ចូលរួម​ប្រកួត​ប្រជែង ដើម្បី​ត្រៀម​ខ្លួន​ការ​ប្រកួត​ប៉ារ៉ា​ហ្គេម​ផ្សេងៗ​ទៀត ដែល​ប្រព្រឹត្ត​ទៅ​ប្រទេស​ក្នុង​តំបន់​អាស៊ី​ក្តី និង​ពិភពលោក​ក្តី»៕
