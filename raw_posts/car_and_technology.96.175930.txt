
Ducati គ្រោង​ផលិត​ម៉ូតូ​អគ្គិសនី តែ​អ្នកទិញ​ត្រូវ​រង់ចាំ​ដល់​ឆ្នាំ ២០៣០ 

ក្រុង ហ្រ្វេងហ្វឺត: នៅ​ពិព័រណ៍​ម៉ូតូ​ក្រុង ហ្រ្វេងហ្វឺត អគ្គនាយក​សម្ព័ន្ធ Volkswagen លោក Matthias Mueller បាន​ប្រាប់​ទស្សនិកជន​ថា រាល់​ម៉ូដែល​ផលិតផល​ពី​សម្ព័ន្ធ​ក្រុមហ៊ុន​ទាំងអស់​នឹង​បំលែង​ខ្លួន​ទៅ​ជា​យានយន្ដ​អគ្គិសនី​សុទ្ធសាធ​នៅ​ត្រឹម​ឆ្នាំ ២០៣០ ខាងមុខ​នេះ។
ក្រុមហ៊ុន​បាន​លាត​ត្រដាង​ថា៖ «យ៉ាង​ហោច​ណាស់ ផលិតផល​មួយ​ក្នុង​ចំណោម ៣០០ ប្រភេទ រួមទាំង​យីហោ Ducati នៅ​អ៊ីតាលី នឹង​ក្លាយជា​យាន​ជំនិះ​អគ្គិសនី»។
យ៉ាងណាមិញ ឱសានវាទ​នេះ​គឺ​នៅ​ក្នុង​ឆ្នាំ ២០៣០ ដែល​ពេល​នេះ​ម៉ូតូ Ducati អគ្គិសនី​នៅ​មិនទាន់​រួចរាល់​ឡើយ។ អគ្គនាយក​ក្រុមហ៊ុន Claudio Domenicali នៅ​តែ​ឆ្លើយ​ដដែល​ថា ម៉ូតូ Ducati អគ្គិសនី​នឹង​កើត​ជា​រូបរាង តែ​នៅ​មិនទាន់​មាន​អាគុយ​ទេ។
លោក​បាន​ថ្លែងប្រាប់​អ្នក​សារព័ត៌មាន​ថា៖ «យើង​នឹង​ផលិត​ម៉ាស៊ីន​អគ្គិសនី​ឲ្យ​ទាន់​ពេល​កំណត់។ ខ្ញុំ​គិតថា ម៉ាស៊ីន​អាគុយ​នឹង​ក្លាយជា​ចំណាប់​អារម្មណ៍​មហាជន បើ​ទោះបី​ជា​សព្វថ្ងៃ​យើង​នៅ​តែ​គិតថា វា​រាង​ប្រញាប់​បន្ដិច​ដែល​ត្រូវ​ប្រើ​បច្ចេកវិទ្យា​អាគុយ​នេះ»។
កាល​ពីដើម​ឆ្នាំនេះ និស្សិត​មកពី Milano Scuola Politecnica di Design បាន​សហការ​ជាមួយ Ducati លើ​ផលិតផល​សាលា​ដោយ​នាំគ្នា​ផលិត ម៉ូតូ​អគិសនី​អនាគតកាល (Zero Electric Concept) ដូច​ក្នុង​រូប ដែល​អតិថិជន​អាច​កុម្ម៉ង់​ទិញ​បាន​នាពេល​នេះ បើ​ទោះបី​ជាវា​អាច​បរ​លើ​ចម្ងាយ​ផ្លូវជិត។ ប៉ុន្ដែ​អតិថិជន​នោះ​គឺជា​កុមារ​តូចៗ ដែល​អាច​បញ្ជា Ducati អគ្គិសនី ដោយ​ចំណាយ​ត្រឹម​តែ​ប៉ុន្មាន​រយ​ដុល្លារ​ប៉ុណ្ណោះ៕HR
