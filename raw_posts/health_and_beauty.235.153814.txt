
វេជ្ជសាស្រ្ដ​រីក​ចម្រើន​​ចំនួន​កូន​ភ្លោះ​នៅ​ប្រទេស​ជឿន​លឿន​កើន​ទ្វេដង​​ 

ក្រុងប៉ារីស: ​នៅ​ប្រទេស​​អភិវឌ្ឍន៍​រយៈ​ពេល​ ៤ ទសវត្សរ៍​ចុង​ក្រោយ កូន​ភ្លោះ​មាន​អត្រា​កំណើត​ទ្វេ​ដង​ ខណៈ​ក្រុម​ស្រាវជ្រាវ​បាន​ព្រមាន​អំពី​ហានិភ័យ​ពាក់​ព័ន្ធនឹង​សុខភាពម្ដាយ និង​ទារក​ភ្លោះ​។
ការសិក្សា​ថ្មី​ចុះ​ផ្សាយ​ក្នុង​ទស្សនាវដ្ដី​ Population and Development Review របស់​អាមេរិក ក្រុម​អ្នក​វិទ្យាសាស្រ្ដ​បាន​និយាយ​ថា អត្រាកំណើត​កូន​ភ្លោះ​ស្ទើរ​តែ​ទ្វេ​ដង​នៅ​សហរដ្ឋ​អាមេរិក​ចាប់​ពី​ ៩,៥ ភាគរយ​ក្នុង​កំណើត​ ១០០០ នាក់​ នៅឆ្នាំ ១៩៧៥ និង​បាន​កើន​ដល់ ១៦,៩ ភាគរយ​ក្នុង​ឆ្នាំ ២០១១​។
ពួកគេ​បាន​រក​ឃើញ​មាន​ការ​កើន​ឡើង​ប្រហាក់​ប្រហែល​នៅ​ក្នុង​ប្រទេស​អង់គ្លេស​ (ពី​ ៩,៩ ចំណោម​មនុស្ស ១០០០ នាក់​ ទៅ ១៦,១ ភាគរយ) ​អាល្លឺម៉ង់ ពី​ ៩,២ ទៅ ១៧,២ ភាគរយ បារាំង ពី​ ៩,៣ ទៅ ១៧,៤ ភាគរយ និង​កូរ៉េ​ខាង​ត្បូងពី ៥ ទៅ ១៤,៦ ភាគរយ​។
ក្រុម​អ្នក​ស្រាវជ្រាវ​​បាន​​ភ្ជាប់​កំណើន​អត្រា​កូន​ភ្លោះនេះ​ទៅ​ជំនួយ​​លទ្ធភាព​បន្ដ​ពូជតាម​បែប​វិទ្យាសាស្រ្ដ​ ​ដូចជា ​ការប្រើ​ថ្នាំ​ជំរុញ​អូវុល​ និង​ការ​បង្ក​កំណើត​​ក្រៅពោះ​ជាដើម​។វិធី​ទាំង​នេះ​បង្កើន​មានគភ៌​ភ្លោះ​ក្នុង​​ផ្ទៃ​ម្ដាយ​តែមួយ​។
លោក ហ្គីលឡេស ភីសិន មក​ពីវិទ្យា​ស្ថាន​ស្រាវ​ជ្រាវ​ប្រជាសាស្រ្ដ​ Ined របស់​បារាំង ​សហ​អ្នក​និពន្ធ​ការ​សិក្សា​នេះ​បានថ្លែង​ថា​៖ «ទិន្នន័យ​នេះ​បង្ក​ហានិភ័យ​ខ្ពស់​ចំពោះ​សុខភាព​សាធារណៈ​»។
វា​មិន​ត្រឹម​តែ​បង្ក​គ្រោះ​ថ្នាក់​ដល់​ម្ដាយ​ប៉ុណ្ណោះទេ ប៉ុន្ដែ​ ទារក​ភ្លោះ​ច្រើន​តែ​សម្រាល​មុន​ខែ មាន​ទម្ងន់​ស្រាល និង​មិន​មាំ​ទាំ​ដូច​កូន​តែ​មួយ​ក្នុង​ផ្ទៃ​ម្ដាយ​ផងដែរ។៕
