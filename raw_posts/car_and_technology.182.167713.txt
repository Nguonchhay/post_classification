
គ្រែ​វៃឆ្លាត ៣៦០ ជួយ​ដំណេក​លង់លក់​ស្រួល​ដោយ​ស្វ័យ​ប្រវត្ដិ 

ក្រុងញូវយ៉ក: គ្រែ​វៃឆ្លាត​ម៉ូដែល ៣៦០ តម្លៃ​ប្រមាណ ៤០០០ ដុល្លារ ត្រូវបាន​តាំង​បង្ហាញ​នៅ​ពិព័រណ៍​បច្ចេកវិទ្យា​អេឡិចត្រូនិក CES។
គ្រែ​វៃឆ្លាត​នេះ​មាន​មុខងារ​សំខាន់​ជាច្រើន ដោយ​អាចជួយ​កែសម្រួល​ឥរិយាបថ​ដំណេក​ដើម្បី​ធ្វើឲ្យ​អ្នក​ទទួលបាន​នូវ​ផាសុកភាព អាចឮ​សំឡេង​ស្រមុក និងលើក​ក្បាល​របស់​អ្នកកុំ​ឲ្យស្រមុក ស្វែងយល់​ពីមូលដ្ឋាន​ដំណេក​ជំនួយ​ដល់​ចង្វាក់​បេះដូង ដង្ហើម និង​ការប្រែ​ចុះប្រែ​ឡើង ហើយ​វា​ក៏ផ្ដល់​ភាព​កក់ក្ដៅ​ត្រង់​ប្រអប់ជើង​ផងដែរ។
គ្រែ ៣៦០ មាន ៣ ស្រទាប់ ដែល​សុទ្ធ​តែមាន​តួនាទី​ពិសេស​រៀងៗ​ខ្លួន។ វា​ត្រូវបាន​បំពាក់​គ្រឿង​ម៉ាស៊ីន​នៅក្រោម​គ្រែ​ដែល​ធ្វើ​ចលនា​លើកដាក់​អ្នក​គេង។ ប៉ុន្ដែវា​ក៏មាន​បូម​ខ្យល់​សម្រាប់​ជួយ​សម្រួល​ដល់​ឥរិយាបថ​ដំណេក​ដើម្បី​ធ្វើឲ្យ​មាន​ផាសុកភាព​ផងដែរ។
លើស​ពីនេះ គ្រែ ៣៦០ នៅមាន​ស្រទាប់​កម្រាល​ភួយ​ដែល​កាន់តែ​ផ្ដល់​ភាព​ស្រណុក​ស្រួល​ដល់អ្នក​គេង​ថែម​មួយកម្រិត​ទៀត។ ក្រុមហ៊ុន​បានឲ្យ​ដឹងថា បូម​ខ្យល់​បំពាក់​សេនស័រ​សម្ពាធ​ខាងក្នុង​គ្រែ​សម្រាប់​ជួយ​ស្វែងរក​រាងកាយ​អ្នកគេង​លើ​កម្រាលពូក និង​ធ្វើការ​កែសម្រួល​បានយ៉ាង​ត្រឹមត្រូវ។ បូមខ្យល់ នឹងមាន​ប្រតិកម្ម​រំញ័រ​នៅពេល​អ្នកគេង​ស្រមុក និង​ធ្វើ​ចលនា។
សេនស័រ​មួយ​បំពាក់​នៅ​ចុងគ្រែ​ជាអ្នក​ប្រមូល​ទិន្នន័យ​ទាំងអស់ និង​បញ្ជូន​ត្រឡប់​ទៅកាន់​កម្មវិធី (Sleep Number app) លើ​ទូរស័ព្ទដៃ​តាមរយៈ​ប្ល៊ូធូស។
ប្រព័ន្ធ​គ្រប់គ្រង​របស់​វាធ្វើ​ការវិភាគ​ព័ត៌មាន​ទាំងអស់​បញ្ចេញ​ជាពិន្ទុ​វាយតម្លៃ​ស្ថានភាព​ដំណេក​លង់លក់​កម្រិតណា៕ HR
