
លោក Maradona ស្វែង​រក​ការ​ចាប់​​កំណើត​ជា​ថ្មី​ក្នុង​ក្លិប​ម៉ិក​ស៊ិក​ 

ម៉ិក​ស៊ិក:  អតីត​វី​របុរស​របស់​អា​ហ្សង់ទីន​លោក Diego Maradona​ បាន​ចាត់​ទុក​​ការ​សម្រេច​ចិត្ត​របស់​លោក​ក្នុង​ការ​ធ្វើ​ជាគ្រូបង្វឹក​ក្នុង​ក្លិប​ស្ថិ​តក្នុង​ក្រប​ខ័ណ្ឌ​លំ​ដាប់​ទី​២​របស់​ម៉ិក​ស៊ិក Dorados ជា​ការ​ចាប់​​កំណើត​ជា​ថ្មីមួយ ក្រោយពី​​ការ​ជម្នះ​ពី​ការ​ញៀន​អស់​រយៈ​ពេល​ជាច្រើន​ឆ្នាំ ខណៈ​ដែល​លោក​បាន​ក្លាយ​ជា​អ្នក​ចាត់​ការ​ទូទៅ​ថ្មី​របស់​ក្រុម​​នេះ​ជាផ្លូវ​ការ​កាល​ពីថ្ងៃចន្ទ​។
លោក​ Maradona ដែល​បាន​ស៊ូ​ទ្រាំ​ជា​មួយនឹង​ញៀន​នឹង​គ្រឿង​ញៀន សារ​ធាតុ​អាល់​កុល និង​ជំ​ងឺ​ធាត់​ជ្រុល​នោះ បាន​បង្កើត​ឲ្យ​​​មាន​ការ​ចាប់​អារម្មណ៍​ផ្សេង​ៗ​ជា​មួយ​នឹង​ការ​សម្រេច​ចិត្ត​ក្នុង​ការ​ទទួល​យក​ការ​ងារ​​ក្នុង​រដ្ឋ Sinaloa ដែល​​ល្បី​​ខាង​គ្រឿង​ញៀន​​របស់​ម៉ិក​ស៊ិក​។
ប៉ុន្តែ ក្នុង​សន្និ​សីទ​សារ​ព័ត៌​មាន​ជា​លើក​ទី​១​របស់​​លោក​សម្រាប់​ក្លិប Dorados លោក​បាន​ចាត់​ទុក​ការ​ងារ​នេះ​ជា​ការ​ចាប់​ផ្តើម​​​ថ្មី​ប្រកប​ដោយ​សុខ​ភាព​ ក្រោយពី​មាន​​ជំ​ងឺ​អស់​រយៈពេល​ជា​​យូរ​អង្វែង​។
លោក​បានប្រាប់​អ្នក​យក​ព័ត៌​មាន​ថា៖   «ខ្ញុំ​ចង់​ផ្តល់​ឲ្យ Dorados នូវ​អ្វី​ដែលខ្ញុំ​បាន​បាត់​បង់​ក្នុង​ពេល​ខ្ញុំ​មាន​ជំ​ងឺ​»​៕  IS
