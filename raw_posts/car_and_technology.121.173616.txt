
លេច​ឮថា iPhone 8 អេក្រង់ OLED តម្លៃ​ហក់​ខ្ពស់​លើ​ស៊េរី​មុនៗ 

ក្រុងញូវយ៉ក: iPhone 8 នឹងមិន​មាន​តម្លៃ​ថោក​ឡើយ។ នេះបើ​យោង​តាម​នាយក​ប្រតិបត្ដិ​ក្រុមហ៊ុន Foxconn ដែល​ធ្វើឲ្យ​លេច​ធ្លាយ​ព័ត៌មាន​អំពី​ឧបសគ្គ​នៃការ​ផលិត​កាស​ទូរស័ព្ទ​ថ្មី​របស់​ក្រុមហ៊ុន Apple។
អគ្គនាយករង​ក្រុមហ៊ុន Foxconn លោក Luo Zhongsheng បាន​បង្ហោះ​សារ​មួយ​ភ្លែត​រួច​លុបចោល​វិញ​នៅ​លើ​បណ្ដាញ​សង្គម Weibo ដោយ​អះអាង​ថា Apple ជួប​វិបត្ដិ​ទីផ្សារ និង​ប្រឈម​អត្រា​ខូចខាត ៤០ ភាគរយ​ចំពោះ​អេក្រង់ OLED ថ្មី។
សូម្បីតែ​មុន​ព័ត៌មាន​នេះ​លេច​ធ្លាយ​មក របាយការណ៍​ជាច្រើន​បាន​ព្រមាន​ជា​ហូរហែ​ថា ទូរស័ព្ទ iPhone 8 នឹង​មាន​តម្លៃ ១០០០ ដុល្លារ ហើយ​ខ្លះ​ថា ១២០០ ដុល្លារ​ឯណោះ។
នៅ​មិនទាន់​មានការ​ប៉ាន់​ប្រមាណ​តម្លៃ​ចុងក្រោយ​ឡើយ​តាំង​ពី​ព័ត៌មាន​នៃ​បច្ចេកវិទ្យា​អេក្រង់ OLED នេះ​ទេ។ តែ iPhone 8 បំពាក់ ត្រូវបាន​គេ​ទម្លាយ​មក​ថា មាន​បំពាក់​អេក្រង់ OLED ទំហំ ៥,១ អ៊ិញ ពេញ​ផ្នែក​ខាងមុខ​ទាំង​ស្រុង​តែម្ដង។
តាមការ​លេចឮ iPhone 8 ត្រូវបាន​គេ​ជឿថា នឹង​លែង​មាន​ប៊ូតុង​មូល​កណ្ដាល មុខងារ​គោះ​អេក្រង់ សេនស័រ​ស្គាល់​ទឹកមុខ (ដែល​ប្រើ​លើ Apple Pay) អេក្រង់​ពេញ​ផ្ទៃ​ខាងមុខ កាមេរ៉ា​ប្រើ​អ៊ីន ហ្រ្វា SmartCam និង​វីដេអូ 4K កម្រិត 60 fps។
គោលបំណង​របស់ Apple គឺ​ផលិត​ទូរស័ព្ទ​ស៊េរី​ថ្មី​នេះ​ពី​ចន្លោះ ៣ ទៅ ៤ លាន​គ្រឿង​សម្រាប់​ដាក់​លក់​នៅ​ថ្ងៃ​សម្ពោធ ហើយ​ប្រមាណ​ពី ៥០ ទៅ ៦០ លាន​គ្រឿង​នឹងត្រូវ​ដាក់​លក់​ទូទាំង​ពិភពលោក​នៅ​ដំណាច់​ឆ្នាំ ២០១៧ នេះ៕HR
