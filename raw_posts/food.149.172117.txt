
សម្ល​ត្រប់​ធម្មជាតិ ​ស្នាដៃ​ជនជាតិ​ដើម​ភាគតិច​ល្បី​ជំនួយ​សុខភាព 

ភ្នំពេញ: ត្រប់​គឺជា​បន្លែ​ប្រជាជន​ខ្មែរ​និយម​ប្រើប្រាស់​ជាបន្លែ​អន្លក់ ចម្អិន​ជាមួយ​សម្លការី ឬដុត និងឆា​សាច់ជ្រូក​ចិញ្ច្រាំ​ជាដើម។ ប៉ុន្តែ​សម្រាប់​ម្ហូប​ជនជាតិ ពួកគេ​បាន​ចម្អិន​ត្រប់​ជាស៊ុប​ដោយ​រោយ​ស្លឹក​ម្រះព្រៅ​ពីលើ។
ផ្ទះបាយ​ជនជាតិ​ដើម​នេះ​ទើប​តែបើក​លក់​បាន​រយៈ​ពេល​មួយខែ​ជាង ឃើញ​ថា​មាន​ភ្ញៀវ​ចូល​ញ៉ាំ​ច្រើន ទាំង​ជនជាតិ​ដើម (ព្នង គ្រឹ​ង និង ទំពួន) ជនជាតិ​ខ្មែរ និង​ជនជាតិ​បរទេស ហើយ​ភ្ញៀវ​ភាគច្រើន​គឺគាត់​ចូលចិត្ត​កុម្ម៉ង់​ម្ហូប​ពិសេស​ប្រចាំ​ហាង​ដូចជា ចាណាង ភីភា ឡាប ញាំ​ក្រមុំ​ជនជាតិ សម្ល​ត្រួយ​បន្លែ ស៊ុប​ត្រប់ និង​បុក​មាន់​គល់​ស្លឹកគ្រៃ ជាដើម។
អ្នកស្រី យុន ម៉ាណេ ជនជាតិ​ព្នង​ម្ចាស់​ហាង​ផ្ទះបាយ​ជនជាតិ​ដើម បញ្ជាក់​ថា៖ «បន្លែ​ភាគច្រើន​ដែល​ខ្ញុំប្រើ​សម្រាប់ធ្វើ​ម្ហូប​គឺយើង​យក​មកពី​រតនគិរី និង​មណ្ឌលគិរី ដែល​ខាង​សហគមន៍ ជនជាតិដើម​គាត់​ដាំ​ផ្ទាល់ដៃ​តែម្តង និង​បន្លែ​ខ្លះ​គឺ​ខ្ញុំរក​ទិញ​នៅ​ភ្នំពេញ ជ្រើស​រើសយក​បន្លែ​ដែល​ល្អៗ​គ្មាន​ជាតិគីមី»។
ផ្ទះបាយ​ជនជាតិ​ដើម បើក​លក់បី​ពេល ព្រឹក ថ្ងៃ និង​ល្ងាច ចាប់ពី​ម៉ោង ៧ ព្រឹក​រហូតដល់ ៨ យប់ ចំពោះ​មុខម្ហូប​គឺ​ចាប់ពី ៦០០០ រៀល​រហូតដល់ ១២០០០ រៀល ក្រៅពី​ម្ហូប​ជនជាតិ​ដើម និង​ម្ហូប​ខ្មែរ គឺមាន​លក់​ទឹកឃ្មុំ​សុទ្ធ ១០០ ភាគរយ​មកពី​រតនគិរី ស្រា​ពាង ផ្លែ​ប៊ឺរ និង​ផ្លែក្រូច។
ផ្ទះបាយ​ជនជាតិ​ដើម សិ្ថត​នៅ​ផ្ទះ​លេខ ៦៨A ផ្លូវ ៤៥៦ សង្កាត់​ទួល​ទំពូង ១ ទាក់ទង​ទូរស័ព្ទ​លេខ ០៧៧ ៩៩ ៤២ ៥៤៕
