
Land Cruiser ២០១៦ សម្រាប់​អ្នក​បរ​ផ្លូវ​លំបាក ជាជាង​ជិះ​ក្នុង​ក្រុង​ 

ក្រុងញូវយ៉ក: ជាមួយ​នឹង​សមត្ថភាព​ដ៏​ប៉ិន​ប្រសប់​តាំង​ពី​ឆ្នាំ ១៩៥៧​ និង​មាន​អតិថិជន​គាំទ្រ​ទូទាំង​ពិភពលោក​ តូយ៉ូតា​​ ឡង់​គ្រឺស័រ ឆ្នាំ ២០១៦ គឺជា​រថយន្ដ​តួ​ខ្ពស់​ដ៏​ល្បី​បំផុត​មួយ​។
ប៉ុន្តែ​អ្នកជំនាញ​វិភាគ​ពី​វេបសាយ​រថយន្ដ​ Edmunds.com ណែនាំ​ថា ការ​ជាវ​ម៉ូដែល​ដ៏​ពេញ​និយម​របស់​តូយ៉ូតា​នេះដូច​ជា​ខ្ជះខ្ជាយ បើ​យើង​មិន​ប្រើ​វា​ឲ្យ​អស់​សក្ដានុពល​ទេ​នោះ។
ជាមួយ​តម្លៃ​ចេញ​ពីរោង​ចក្រ​ ៨៤៨២០ ដុល្លារ​ តូយ៉ូតា​​ ឡង់​គ្រឺស័រ ស៊េរី​ឆ្នាំ ២០១៦ ត្រូវបាន​បំពាក់​ដោយ​ម៉ាស៊ីន​ V8 ចំណុះ ៥,៧ លីត្រ​ ថាមពល​ ៣៨១ សេះ និង​កម្លាំង​រមួល ៤០១ ផោនហ្វីត​។ប្រអប់​លេខ​អូតូ​ ៨ លេខ​ថ្មី​ និង​កម្លាំង​រង្វិលកង់​ទាំង ៤ គឺជា​ស្ដង់ដារ​របស់​ឡង់​គ្រឺស័រ។
ម៉ូដែល​ថ្មី​នេះ នៅ​តែ​ស៊ី​ប្រេង ១៥,៦ ​លីត្រ​ក្នុង​ចម្ងាយ​ផ្លូវ​ ១០០ គីឡូម៉ែត្រ​ ដូច​នឹង​ម៉ូដែល​ឆ្នាំ ២០១៥ ដែរ។ ការរចនា​ផ្ទៃ​ក្នុង Land Cruiser បាន​ធ្វើ​ឲ្យ​អតិថិជន​ស្រងាក​ចិត្ដ​បន្ដិច​ចំពោះ​​កៅអី​ជួរ​ទី ៣ ដែល​មិន​អាច​បត់ឲ្យ​រាប​ស្រឡះ​សម្រាប់​​ទុក​ដាក់​អីវ៉ាន់​បាន​ច្រើន​ឡើយ​។ វា​ជា​ប្រភេទ​រថយន្ដ​តួ​ខ្ពស់​ដ៏​ប្រណីត​​ដែល​មានជំនាញ​បរ​លើ​ស្ថានភាព​ផ្លូវ​លំបាក​ៗ​។
រថយន្ដ​ Mercedes-Benz GL-Class ជា​គូ​ប្រជែង​ចម្បង​របស់វា។
ប៉ុន្ដែ​បើលោក​អ្នក​ប្រាថ្នា​បរ​តែ​លើ​ផ្លូវ​រលោង​ នៅមាន​ជម្រើសច្រើន​។ ដំបូង​គឺ Mercedes-Benz GL-Class ឆ្នាំ ២០១៦​ ដែល​មាន​តម្លៃ​ចេញពី​រោងចក្រ​​ចន្លោះ​ពី ៦៥៤៧៥ ទៅ ៩២២២៥ ដុល្លារ​។ មាន​ជម្រើស​ម៉ាស៊ីន​ជា​ច្រើន​ប្រភេទ បរិវេណ​ធំ​ទូលាយ​នៅ​កៅអី​ជួរ​ទី ៣ និង​បរិក្ខា​រប្រណីត។
រថយន្ដ Cadillac Escalade ឆ្នាំ ២០១៦ ​តម្លៃ​ចន្លោះពី ៧៣​៩៦៥ ទៅ ៩២៩៤៥ ដុល្លារ​ ក៏​បំពាក់​នូវ​បច្ចេកវិទ្យា​ចុងក្រោយ​បង្អស់​ដ៏​អស្ចារ្យ​។ Land Rover LR4 ឆ្នាំ ២០១៦ តម្លៃ​ដើម ៥១៣៩៥ ដុល្លារ​ ក៏​មាន​សមត្ថ​ភាព​ពុះពារ​គ្រប់ស្ថានភាព​ផ្លូវ និង​​បរិក្ខារ​ប្រណីត​ៗ។
ការ​រចនា​ផ្នែក​ខាង​ក្រោយ​របស់​រថយន្ដ Land Cruiser ២០១៦។
សរុប​មក Toyota Land Cruiser ថ្មី​នេះ​មាន​សមត្ថភាព​លើស​ពីម៉ូដែល​តួ​ខ្ពស់​ភាគ​ច្រើន​ ហើយ​វា​អាច​ធ្វើ​ជា​រថយន្ដ​​សណ្ដោង​ផង​ដែរ​។ ប៉ុន្ដែ​វា​មិន​ទំនង​ជា​ជម្រើស​ចម្បងសម្រាប់​អតិថិជន​ដែល​គ្រាន់​តែ​បរ​លើ​ផ្លូវ​ស្អាត​ៗទេ​នោះ​។
ការ​បរ​ចេញ​ក្រៅ​ផ្លូវ Land Cruiser ពិបាក​រក​ដៃគូប្រកួត​ណាស់​ ដោយ​តួ​បាត​ក្រោម​ធំ​រឹង​មាំ​អាចទ្រាំទ្រ​នឹង​ឧបសគ្គ​សព្វ​បែប​​យ៉ាង​ចាប់​ពី​ការ​ជាន់​ភក់រហូត​ដល់​អូស​​ខ្លួន​លើ​ផ្ទាំង​ថ្ម​ធំៗ​។
សំខាន់​បំផុត គឺប្រព័ន្ធ​​ជំនួយការ​ប្រើ​លើ​ផ្លូវ​លំបាក​ ដូចជា ​Crawl Control ដែល​អនុញ្ញាត​អ្នក​បើក​បរ​​ផ្ដោត​តែ​លើ​ការបញ្ជា​ចង្កូត​ ខណៈ​ប្រព័ន្ធ​កុំព្យូទ័រ​ជួយ​លើ​កិច្ចការ​ផ្សេង​ៗ​ទាំង​អស់​ ដែល​ងាយ​ស្រួល​ដល់​អ្នក​គ្មាន​បទពិសោធ​បរ​លើ​ផ្លូវ​លំបាក​។ កម្លាំង​សណ្ដោង​​របស់​វារហូត​ដល់​ ៣,៦៧ តោន​៕ HR
