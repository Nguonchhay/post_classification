
អ្នកជំនាញ​ណែនាំ​ឲ្យ​ស្ដាប់​តន្ត្រី​ហាត់ប្រាណ​ បង្កើន​ប្រសិទ្ធភាព​សុខភាព 

ក្រុងញូវយ៉ក: ក្រុម​អ្នកស្រាវជ្រាវ បាន​បង្ហាញថា ស្ដាប់​ចម្រៀង ពេល​កំពុង​ហាត់​ប្រាណ​ពិតជា​អាច​បង្កើន​សមត្ថភាព​ធន់​នឹង​ការ​លំបាក​បាន​យូរ។ ក្រុម​វេជ្ជបណ្ឌិត​បាន​រក​ឃើញ​ថា អ្នក​ដែល​ស្ដាប់​បទ​ចម្រៀង​សប្បាយៗ​តាម​កាស​ទូរស័ព្ទ អាច​រត់​បាន​ឆ្ងាយ​ជាង​ធម្មជាតិ​ជិត​មួយ​នាទី អំឡុង​ពេល​ធ្វើ​ពិសោធ​កម្រិត​ស្រេ្តស​ខ្លាំង។
អ្នកស្រាវជ្រាវ​ពី​សាកល​វិទ្យាល័យ តិច​សាស់ តេច ជឿថា ក្រុម​វេជ្ជបណ្ឌិត គួរតែ​លើក​ទឹកចិត្ដ​អ្នក​ជំងឺ​របស់​ពួកគេ​ឲ្យ​ស្ដាប់​ចម្រៀង ជា​ជំនួយ​ក្នុង​ពេល​ហាត់​ប្រាណ។
ពួកគេ​និយាយថា តន្ដ្រី​មាន​តួនាទី​ជា​អ្នក​លើក​ទឹកចិត្ដ​ដ៏​មាន​ថាមពល ដោយ​បង្កើន​អារម្មណ៍​ឲ្យ​ស្រស់​ថ្លា និង​ជំរុញ​បង្កើន​សមាសធាតុ​កោសិកា​ថាមពល​ក្នុង​ខួរ​ក្បាល​ថែម​ទៀត។
អ្នកដឹកនាំ​ការសិក្សា វេជ្ជបណ្ឌិត វ៉ាស៊ីម សាមី បាន​និយាយ​ថា៖ «តន្ដ្រី​អាចជា​ជំនួយ​ជួយ​ក្រើន​រំឭក​អ្នក​ឲ្យ​បង្កើន​លទ្ធភាព​ធ្វើ​លំហាត់​ប្រាណ ដែល​សំខាន់​ចំពោះ​សុខភាព​បេះដូង»។
វេជ្ជបណ្ឌិត បាន​បន្ដថា៖ «ខ្ញុំ​គិតថា វា​ជា​អ្វីដែល​យើង​សុទ្ធតែ​បានដឹង តែ​យើង​យល់​ថា វា​ជា​ការ​ពិត។ ខ្ញុំ​សង្ស័យ​ថា បើ​យើង​សិក្សា​កាន់​តែ​ស៊ី​ជម្រៅ យើង​នឹង​បាន​ឃើញ​កាន់​តែ​ច្បាស់​អំពី​ភាព​ខុស​ប្លែក​គ្នា»។
តន្ដ្រី​អាចជួយ​មនុស្ស​ចាប់យក​ទម្លាប់​ហាត់ប្រាណ​ល្អ ប៉ុន្តែ​ទន្ទឹម​នឹង​នោះ អ្នក​ជំនាញ​ក៏​ជំរុញ​ឲ្យ​មាន​ការ​ញញឹម​ពេល​រត់ ដើម្បី​ជួយ​បង្កើន​ប្រសិទ្ធភាព និង​ជួយ​អ្នក​សន្សំ​សំចៃ​ថាមពល​រត់​លើ​ចម្ងាយ​កាន់​តែ​ឆ្ងាយ។ ភាព​រីករាយ​ជួយ​អ្នករត់​ហាត់​ប្រាណ​ប្រើ​ខ្យល់​អុកស៊ីហ្ស៊ែន ២,២ ភាគរយ​ទាប​ជាង​ធម្មតា៕HR
