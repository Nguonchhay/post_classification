
ទឹកដោះគោ​សូកូឡា​ល្អ​ ចំពោះ​អ្នក​ហាត់​កីឡា​ជាង​ភេសជ្ជៈ​ប៉ូវ​កម្លាំង 

ក្រុង​តេ​អេ​រ៉ង់: ការស្រាវជ្រាវ​ថ្មី​បាន​បង្ហាញថា សូកូឡា​ទឹកដោះ​គោ ស័ក្ដិ​សម​ជា​ភេសជ្ជៈ​ជំនួយ​ការ​ហាត់​ប្រាណ​ជាង​ភេសជ្ជៈ​ប៉ូវ​កម្លាំង។ ទឹក​ក្រឡុក​ទឹក​ដោះគោ​សូកូឡា​អនុញ្ញាត​ឲ្យ​អត្ដពលិក​ជួយ​ពង្រឹង​សមត្ថភាព​បញ្ចេញ​កម្លាំង​ប្រមាណ ៦ នាទី​យូរ​ជាង​ភេសជ្ជៈ​ប៉ូវ​កម្លាំង​ដោយ​អត់​មាន​ការ​នឿយ​ហត់។
ការសិក្សា​បាន​បន្ថែមថា ភេសជ្ជៈ​សូកូឡា​ក៏​ផ្ដល់ជំនួយ​ដល់​ចង្វាក់បេះដូង និង​កម្រិត​ជាតិ​អាស៊ីដ​ទឹក​ដោះ​គោ​ចំពោះ​អ្នក​ហាត់​ប្រាណ ដែល​បង្ក​ជា​អាការ​រមួល​ក្រពើ ដូច​អ្វី​ដែល​ក្រុមហ៊ុន​លក់​ភេសជ្ជៈ​ប៉ូវ​កម្លាំង​ផ្សព្វផ្សាយ។
អ្នកនិពន្ធ​ការសិក្សា វេជ្ជបណ្ឌិត អា​មិន សា​ឡេ​ហ៊ី​អាប​ហ្គូ​អៃ មកពី​សាកល​វិទ្យាល័យ Shahid Sadoughi ទីក្រុង​យ៉ាដ ប្រទេស​អ៊ីរ៉ង់ បាន​និយាយ​ថា៖ «ទឹក​ដោះគោ​សូកូឡា​ផ្ទុក​សារធាតុ​កាបូន​អ៊ីដ្រាត ប្រូតេអ៊ីន ខ្លាញ់ សារ​ធាតុ​ផ្លាវុ អេឡិច​ត្រូលីត្រ និង​វីតាមីន​មួយ​ចំនួន ដែល​ធ្វើ​ឲ្យ​ភេសជ្ជៈ​នេះ​ជា​ជម្រើស​ដ៏​ល្អ​សម្រាប់​អត្ដពលិក។
សារៈសំខាន់​គឺថា សូកូឡា​ទឹកដោះគោ​មាន​តម្លៃថោក​សមរម្យ រសជាតិ​ឈ្ងុយឆ្ងាញ់ និង​ជា​ជម្រើស​ល្អ​សម្រាប់​បន្ធូរ​បន្ថយ​អាការ​នឿយ​ហត់ ព្រម​ទាំង​ផ្ដល់​ប្រសិទ្ធ​ភាព​ស្រដៀង ឬ​លើស​ភេសជ្ជៈ​ផ្សព្វផ្សាយ​ពាណិជ្ជកម្ម​លើ​ទីផ្សារ។
ម៉ៃ សោ​ន​ឌ័​រ មកពី​សាកលវិទ្យាល័យ ចេ​ម​ស៍ ម៉ា​ឌី​សុន ក្រុង​ហារី​សុន​ប៊ឺ​ក រដ្ឋ​វើ​ជីន​នៀ ដែល​មិន​ពាក់ព័ន្ធ​នឹង​ការ​សិក្សា​នេះ និយាយ​ថា៖ «ភេសជ្ជៈ​ប៉ូវ​កម្លាំង​មាន​សារ​ធាតុ​កាបូន​អ៊ីដ្រាត និង​អេឡិច​ត្រូលីត្រ តែ​អត់​ប្រូតេអ៊ីន ដូច​ទឹក​ដោះ​គោ​សូកូឡា​នោះ​ទេ»៕HR
