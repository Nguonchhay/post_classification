
មូលហេតុ​គ្រោះថ្នាក់​បំផុត​ ដែល​ស្ដ្រី​មាន​គភ៌​ មិន​គួរ​គេង​ផ្ងារ​ទាល់​តែ​សោះ 

ក្រុងឡុងដ៍: ស្ដ្រី​មាន​ផ្ទៃពោះ​ដែល​គេង​ផ្ងារ​អំឡុង​ត្រីមាស​ទី ៣ ប្រឈម​នឹង​ការ​សម្រាល​ស្លាប់​កូន​ក្នុង​ផ្ទៃ​លើស​ទ្វេដង។ នេះ​បើ​យោង​តាម​ការសិក្សា​ស៊ីជម្រៅ​មួយ។ មានន័យថា បើ​ស្ដ្រី​មាន​ផ្ទៃពោះ​គេង​ផ្អៀង​អំឡុង​ពេល​ជិត​សម្រាល​កូន វា​អាច​ជួយ​កាត់បន្ថយ​មរណភាព​កូន ៣,៧ ដង។
ការស្រាវជ្រាវ​កន្លង​មក បាន​បង្ហាញ​ថា ចង្វាក់​បេះដូង​ទារក​កាន់​តែ​ថមថយ​នៅ​ពេល​ម្ដាយ​របស់​ពួកគេ​គេង​ផ្ងារ ដែល​អាច​បណ្ដាល​មក​ពី​ទម្ងន់​ទារក​ក្នុង​ផ្ទៃ​ដាក់​សម្ពាធ​លើ​សរសៃ​ឈាម និង​ត្បៀត​អុកស៊ីហ្ស៊ែន​ដល់​ទារក។
ប្រធាន​អ្នកនិពន្ធ សាស្ដ្រាចារ្យ Alexander Heazell មក​ពី​មជ្ឈមណ្ឌល​ស្រាវជ្រាវ​មរណភាព​ទារក​ក្នុង​ផ្ទៃ​ថូមមី នៅ​មន្ទីរពេទ្យ St Mary's Hospital នៅ​មេនឆេស្ទ័រ និយាយ​ថា៖ «ទារក​ប្រមាណ ១១ នាក់​បាន​ស្លាប់​មុន​ពេល​សម្រាល​ជា​រៀងរាល់​ថ្ងៃ​នៅ​ចក្រភព​អង់គ្លេស។ ឪពុក​ម្ដាយ​​ចង់ដឹង​ពី​មូលហេតុ​ដែល​កូន​របស់​ពួកគេ​ស្លាប់​មិន​ថា វា​អាច​កើត​ឡើង​ជា​លើក​ទី ២ បើ​ពួកគេ​ព្យាយាម​ពពោះ​កូន​បន្ដ​ទៀត ហើយ​អ្វី ដែល​ពួកគេ​អាចធ្វើ​ដើម្បី​បញ្ចៀស​រឿងរ៉ាវ​ដ៏សោក​សង្វេគ​នេះ»។
ក្រុម​អ្នកស្រាវជ្រាវ​បាន​វិភាគ​លើ​ស្ដ្រី ១០២៤ នាក់​ពី​អង្គភាព​គាំពារ​មាតា ៤១ កន្លែង​ទូទាំង​ចក្រភព​អង់គ្លេស។ លទ្ធផល​បាន​បង្ហាញ​ថា ស្ដ្រី​មាន​ផ្ទៃពោះ​ដែល​គេង​ផ្ងារ​អំឡុង​ត្រីមាស​ទី ៣ ប្រឈម​ហានិភ័យ​ប្រសូត​កូន​ស្លាប់​ក្នុង​ផ្ទៃ ២,៣ ដង​បើ​ធៀប​នឹង​ស្ដ្រី​គេង ផ្អៀង។
មរណភាព​ទារក​ក្នុង​ផ្ទៃ​ក៏​ទំនង​ជា​អាច​កើត​មាន បើ​ស្ដ្រី​គេង​តិច​ជាង ៥,៥ ម៉ោង​ក្នុង​មួយ​រាត្រី មុន​ក្រោក​ពី​ដំណេក​ទៅ​កាន់​បន្ទប់​ទឹក ឬ​សម្រាក​គេង​រៀងរាល់​ថ្ងៃ៕
HR
