
អ្នក​ទំពា​ស្ករកៅស៊ូ​៨៧​ភាគរយ​ប្រឈម​មុខ​នឹង​អាការ​ឈឺក្បាល 

ក្រុងតែលអាវីវ: ក្នុង​ចំណោម​ក្មេងជំទង់​រាប់​ពាន់​នាក់​ដែល​មាន​ទម្លាប់​ទំពា​ស្ករកៅស៊ូ មាន​៨៧​ភាគរយ​មាន​អាការ​ឈឺក្បាល​ជា​ប្រចាំ។ ទោះ​យ៉ាង​ណា យោងតាម​ការ​ស្រាវជ្រាវ​ថ្មី ពួកគេ​អាច​ចៀស​ផុត​ពី​ជំងឺ​ឈឺ​ក្បាល​នេះ​បាន​តាមរយៈ​ការ​បោះ​ចោល​ទម្លាប់​ញ៉ាំ​ស្ករកៅស៊ូ​នេះ។
អ្នក​វិទ្យាសាស្ត្រ​នៅ​សាកលវិទ្យាល័យ​ក្រុង​តែលអាវីវ ប្រទេស​អ៊ីស្រាអែល បាន​រក​ឃើញ​ថា មនុស្ស​ពេញវ័យ​ដែល​បោះបង់​ទម្លាប់​ទំពា​ស្ករកៅស៊ូ អាច​កាត់បន្ថយ​ការ​ប្រឈម​នឹង​អាការ​ឈឺក្បាល​របស់​ពួកគេ​គួរ​ឲ្យ​កត់សម្គាល់។
ការ​ស្រាវជ្រាវ​បាន​សង្កេត​ឃើញ​ថា ជាទូទៅ​ជំងឺ​ឈឺក្បាល​ជាធម្មតា​កើតឡើង​លើ​ក្មេងជំទង់​និង​រឹតតែ​ខ្លាំង​ជាង​មុន​ពេល​មនុស្ស​ពេញវ័យ។
អ្នក​វិទ្យាសាស្ត្រ​បាន​ពិសោធ​លើ​មនុស្ស​៣០​នាក់​ដែល​សុទ្ធសឹង​ជា​អ្នក​មាន​ទម្លាប់​ទំពា​ស្ករកៅស៊ូ។ ក្នុង​ចំណោម​នោះ​មាន​២៦​នាក់​ដែល​សម្រេច​ចិត្ត​ឈប់​ញ៉ាំ​ស្ករកៅស៊ូ ហើយ​អាការ​ឈឺក្បាល​របស់​ពួកគេ​មាន​ការ​ប្រសើរ​ឡើង លែង​ធ្វើ​ទុក្ខ​ដូច​មុន។
វេជ្ជបណ្ឌិត ណេសិន វ៉ាត់ធេមប៊ើក បាន​ឲ្យ​ដឹង​ទៀត​ថា ជាទូទៅ ជំងឺ​ឈឺក្បាល​អាច​បណ្ដាល​មកពី​ស្ត្រេស ការ​នឿយហត់ កង្វះ​ដំណេក កម្ដៅ​ក្ដៅ​ពេក ការ​លេង​វីដេអូហ្គេម សំឡេង​រំខាន ពន្លឺ​ភ្លឺ​ពេក ផ្សែង​បារី ការ​ឃ្លានបាយ និង​ការ​មក​រដូវ។ ទើប​តែ​បច្ចុប្បន្ន​នេះ អ្នក​ស្រាវជ្រាវ​បាន​រក​ឃើញ​មូលហេតុ​ថ្មី​តាមរយៈ​ការ​ស្រាវជ្រាវ​មួយ​ចំនួន​ដែល​ផ្សារភ្ជាប់​ទំនាក់ទំនង​នៃ​ការ​ទំពា​ស្ករកៅស៊ូ និង​អាការ​ឈឺក្បាល​នេះ៕ PR
