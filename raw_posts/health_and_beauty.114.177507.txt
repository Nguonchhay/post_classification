
អាហារ​ពេល​ព្រឹក​អាច​ជួយ​សម្រក​ទម្ងន់ និង​ទប់​ស្កាត់​ជំងឺ​ទឹក​នោម​ផ្អែម 

ក្រុងហ្ស៊េរុយសាឡិម: ការ​ស្រាវ​ជ្រាវ​អ៊ីស្រាអែល​ថ្មី​មួយ​បាន​បង្ហាញ​ថា ការ​ទទួល​ទាន​អាហារ​ពេល​ព្រឹក​ជំរុញ​ឲ្យ​ហ្ស៊ែន​ជួយ​ធ្វើការ​សម្រក​ទម្ងន់។
ការទទួល​ទាន​នាពេល​ព្រឹក​ព្រលឹម​ក៏ជួយ​សម្រួល​ជាតិ​ស្ករ​ក្នុង​ឈាម និង​កម្រិត​អាំងស៊ុយលីន ដែល​អាច​ជួយ​ទប់​ទល់​នឹង​ជំងឺ​ទឹក​នោម​ផ្អែម​ប្រភេទ​ទី ២ ផងដែរ។
ពេល​អ្នក​រំលង​អាហារ​ពេល​ព្រឹក ហ្ស៊ែន​ទាក់ទង​នឹង​ការ​សម្រក​ទម្ងន់ មិន​សូវ​មាន​អានុភាព ដែល​នាំ​ឲ្យ​ជាតិ​ស្ករ​ក្នុង​ឈាម​កើន​ឡើង ដែល​អាច​បង្ក​ឲ្យ​ធាត់ ដោយ​មិន​សំដៅ​លើ​អាហារ​ប៉ុន្មាន​ពេល​ទៀត​នោះ​ទេ។
អ្នកនិពន្ធ​ការសិក្សា Daniela Jakubowicz មកពី​សាកល​វិទ្យាល័យ​តែលអាវីវ (TAU) បាន​និយាយ​ថា៖ «ការ​ទទួល​ទាន​អាហារ​សម​ស្រប​តាម​ពេល​វេលា ដូចជា ការ​ទទួល​ទាន​អាហារ​ពេល​ព្រឹក​មុន​ម៉ោង ៩:៣០ ព្រឹក អាច​ជួយ​បង្កើន​លទ្ធភាព​រំលាយ​អាហារ សម្រួល​ដល់ការ​សម្រក​ទម្ងន់ និង​ទប់ស្កាត់​បញ្ហា​នាំ​ឲ្យ​កើត​ជំងឺ​ទឹកនោម​ផ្អែម​ប្រភេទ​ទី ២ ព្រមទាំង​ជំងឺ​ពាក់ព័ន្ធ​វ័យ​ជរា​ថែម​ទៀត​ផង»។
ការ​ញ៉ាំ​អាហារ​ពេលព្រឹក​ជំរុញ​ហ្ស៊ែន​ពាក់ព័ន្ធ​នឹង​ការ​សម្រក​ទម្ងន់​ឲ្យ​មាន​ប្រតិបត្ដិការ​ខ្ពស់។ ការ​ទទួលទាន​ពេល​ព្រឹក​ក៏​ជួយ​គ្រប់គ្រង​ជាតិ​ស្ករ និង​កម្រិត​អាំងស៊ុយលីន​ក្នុង​ឈាម​ផងដែរ។
ផ្ទុយទៅវិញ ការស្រាវជ្រាវ​ផ្សេង​ទៀត​ដោយ​សាកល​វិទ្យាល័យ Loughborough និង Bedfordshire បែរជា​លើក​ឡើង​ថា ការ​មិន​ញ៉ាំ​អាហារ​ពេល​ព្រឹក ដោយ​ទុក​ពោះ​ទទេ​រហូតដល់​ម៉ោង​បាយ​ថ្ងៃ​ត្រង់ អាច​ជំរុញ​ឲ្យ​ការ​ទទួល​កាឡូរី​ប្រមាណ ២៥៣ ទាប​ជាង​រាល់​ដង​ក្នុង​មួយ​ថ្ងៃ និង​អាច​ជួយ​សម្រក​ទម្ងន់​ទៅ​វិញ៕HR
