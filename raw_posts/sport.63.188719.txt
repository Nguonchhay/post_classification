
Suso រកបាន ២ គ្រាប់ ខណៈ AC Milan វិល​ទៅ​ផ្លូវ​នៃ​ជ័យ​ជម្នះ​វិញ 

ខ្សែបម្រើ​អេ​ស្ប៉ា​ញ Suso បាន​ស៊ុត​បាល់​បញ្ចូល​ទី ២ គ្រាប់​ដើម្បី​បញ្ចប់​ការមិនអាច​រក​បាន​គ្រាប់​បាល់​ក្នុង​ក្របខ័ណ្ឌ Serie A របស់​គេ ខណៈ​ដែល​ក្រុម AC Milan បាន​វិល​ទៅ​កាន់​ផ្លូវ​នៃ​ជ័យជម្នះ​វិញ ក្រោយ​ពី​ការ​ទទួល​បាន​លទ្ធផល​ស្មើ ៣ លើក​ជាប់ៗ​គ្នា តាមរយៈ​ការ​យក​ឈ្នះ ៤-១ ដើម្បី​រារាំង​ការ​ប្រជែង​របស់​ក្រុម Sassuolo ក្នុងការ​ឡើង​ទៅ​ឈរ​លេខ ២ នៅ​លើ​តារាង កាល​ពី​ថ្ងៃ​អាទិត្យ។
ក្រុម​ម្ចាស់​ការពារ​តំណែង​ជើងឯក Juventus បាន​រក្សា​ការចាប់ផ្តើម​យ៉ាង​ល្អឥតខ្ចោះ​របស់​ខ្លួន នៅ​រដូវ​កាល​នេះ កាល​ពី​ថ្ងៃ​សៅរ៍ ក្រោយ​ពី​បាន​យក​ឈ្នះ ៣-១ លើ​ក្រុម​ជើង​ខ្លាំង Napoli ដែល​នៅ​តែ​ស្ថិត​ក្នុង​ចំណាត់​ថ្នាក់​លេខ ២។
Juventus ដែល​រក​បាន ២១ ពិន្ទុ ក្រោយ​ពី​ការ​ប្រកួត ៧ លើក​នោះ​កំពុង​នាំមុខ​លើ​ក្រុម​លោក Carlo Ancelotti ៦ ពិន្ទុ ខណៈ​ពួកគេ​សម្លឹង​រក​ការ​ឈ្នះ​ពាន Serie A ជា​លើក​ទី ៨ ជាប់ៗ​គ្នា។
AC Milan ត្រូវតែ​ឈ្នះ​ដើម្បី​គេចផុត​ពី​ការដេញតាម​គូប្រកួត​របស់ខ្លួន​កាន់តែ​ឆ្ងាយ ដោយ Inter Milan ឈរ​លេខ ៤ ក្រោយ​ពី​យក​ឈ្នះ​លើ​ក្រុម Cagliari ២-០ ហើយ Roma ស្ថិត​ក្នុង​ចំណាត់​ថ្នាក់​លេខ ៨ ក្រោយ​ពី​យក​ឈ្នះ​លើ​ក្រុម​ស្ថិត​ក្នុង​ទីក្រុង​តែមួយ Lazio ៣-១៕
